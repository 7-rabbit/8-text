<h1>๔. เมณฺฑกปโญฺห</h1>
<h2>๑. อิทฺธิพลวโคฺค</h2>
<h3>๑. กตาธิการสผลปโญฺห</h3>
<p> อถ   โข มิลิโนฺท ราชา กตาวกาโส นิปจฺจ ครุโน ปาเท สิรสิ อญฺชลิํ กตฺวา เอตทโวจ ‘‘ภเนฺต นาคเสน, อิเม ติตฺถิยา เอวํ ภณนฺติ  ‘ยทิ พุโทฺธ ปูชํ สาทิยติ, น ปรินิพฺพุโต พุโทฺธ สํยุโตฺต โลเกน อโนฺตภวิโก โลกสฺมิํ โลกสาธารโณ, ตสฺมา ตสฺส กโต อธิกาโร อวโญฺฌ ภวติ สผโลฯ ยทิ ปรินิพฺพุโต วิสํยุโตฺต โลเกน นิสฺสโฎ สพฺพภเวหิ, ตสฺส ปูชา นุปฺปชฺชติ, ปรินิพฺพุโต น กิญฺจิ สาทิยติ, อสาทิยนฺตสฺส กโต อธิกาโร วโญฺฌ ภวติ อผโล’ติ อุภโต โกฎิโก เอโส ปโญฺห, เนโส วิสโย อปฺปตฺตมานสานํ, มหนฺตานํ เยเวโส วิสโย, ภิเนฺทตํ ทิฎฺฐิชาลํ เอกํเส ฐปย, ตเวโส ปโญฺห อนุปฺปโตฺต, อนาคตานํ ชินปุตฺตานํ จกฺขุํ เทหิ ปรวาทนิคฺคหายา’’ติฯ</p>


<p>เถโร อาห ‘‘ปรินิพฺพุโต, มหาราช, ภควา, น จ ภควา ปูชํ สาทิยติ, โพธิมูเล เยว ตถาคตสฺส สาทิยนา ปหีนา, กิํ ปน อนุปาทิเสสาย นิพฺพานธาตุยา ปรินิพฺพุตสฺสฯ ภาสิตเมฺปตํ, มหาราช, เถเรน สาริปุเตฺตน ธมฺมเสนาปตินา –</p>


<p>
‘‘‘ปูชิยนฺตา  
ปูชิตา (สฺยา.)  
อสมสมา, สเทวมานุเสหิ เต;  
  
น สาทิยนฺติ สกฺการํ, พุทฺธานํ เอส ธมฺมตา’’’ติฯ  
</p>
  
<p>ราชา อาห ‘‘ภเนฺต นาคเสน, ปุโตฺต วา ปิตุโน วณฺณํ ภาสติ, ปิตา วา ปุตฺตสฺส วณฺณํ  ภาสติ, น เจตํ การณํ ปรวาทานํ นิคฺคหาย, ปสาทปฺปกาสนํ นาเมตํ, อิงฺฆ เม ตฺวํ ตตฺถ การณํ สมฺมา พฺรูหิ สกวาทสฺส  ปติฎฺฐาปนาย ทิฎฺฐิชาลวินิเวฐนายา’’ติฯ</p>


<p>เถโร อาห ‘‘ปรินิพฺพุโต, มหาราช, ภควา, น จ ภควา ปูชํ สาทิยติ, อสาทิยนฺตเสฺสว ตถาคตสฺส เทวมนุสฺสา ธาตุรตนํ วตฺถุํ กริตฺวา ตถาคตสฺส ญาณรตนารมฺมเณน สมฺมาปฎิปตฺติํ เสวนฺตา ติโสฺส สมฺปตฺติโย ปฎิลภนฺติฯ</p>


<p>‘‘ยถา , มหาราช, มหติมหาอคฺคิกฺขโนฺธ ปชฺชลิตฺวา นิพฺพาเยยฺย, อปิ นุ โข โส, มหาราช, มหาอคฺคิกฺขโนฺธ สาทิยติ ติณกฎฺฐุปาทาน’’นฺติ? ‘‘ชลมาโนปิ โส, ภเนฺต, มหาอคฺคิกฺขโนฺธ ติณกฎฺฐุปาทานํ น สาทิยติ, กิํ ปน นิพฺพุโต อุปสโนฺต อเจตโน สาทิยติ? ‘‘ตสฺมิํ ปน, มหาราช, อคฺคิกฺขเนฺธ อุปรเต อุปสเนฺต โลเก อคฺคิ สุโญฺญ โหตี’’ติฯ ‘‘น หิ, ภเนฺต, กฎฺฐํ อคฺคิสฺส วตฺถุ โหติ อุปาทานํ, เย เกจิ มนุสฺสา อคฺคิกามา, เต อตฺตโน ถามพลวีริเยน ปจฺจตฺตปุริสกาเรน กฎฺฐํ มนฺถยิตฺวา  อคฺคิํ นิพฺพเตฺตตฺวา เตน อคฺคินา อคฺคิกรณียานิ กมฺมานิ กโรนฺตี’’ติฯ ‘‘เตน หิ, มหาราช, ติตฺถิยานํ วจนํ มิจฺฉา ภวติ ‘อสาทิยนฺตสฺส กโต อธิกาโร วโญฺฌ ภวติ อผโล’ติฯ</p>


<p>‘‘ยถา, มหาราช, มหติมหาอคฺคิกฺขโนฺธ ปชฺชลิ, เอวเมว ภควา ทสสหสฺสิยา  โลกธาตุยา พุทฺธสิริยา ปชฺชลิฯ ยถา, มหาราช, มหติมหาอคฺคิกฺขโนฺธ ปชฺชลิตฺวา นิพฺพุโต, เอวเมว ภควา ทสสหสฺสิยา โลกธาตุยา พุทฺธสิริยา ปชฺชลิตฺวา อนุปาทิเสสาย นิพฺพานธาตุยา ปรินิพฺพุโตฯ ยถา, มหาราช, นิพฺพุโต อคฺคิกฺขโนฺธ ติณกฎฺฐุปาทานํ น สาทิยติ, เอวเมว โข โลกหิตสฺส สาทิยนา ปหีนา อุปสนฺตาฯ ยถา, มหาราช, มนุสฺสา นิพฺพุเต อคฺคิกฺขเนฺธ อนุปาทาเน อตฺตโน ถามพลวีริเยน ปจฺจตฺตปุริสกาเรน กฎฺฐํ มนฺถยิตฺวา อคฺคิํ นิพฺพเตฺตตฺวา เตน อคฺคินา อคฺคิกรณียานิ กมฺมานิ กโรนฺติ, เอวเมว โข เทวมนุสฺสา ตถาคตสฺส ปรินิพฺพุตสฺส อสาทิยนฺตเสฺสว ธาตุรตนํ วตฺถุํ กริตฺวา ตถาคตสฺส ญาณรตนารมฺมเณน  สมฺมาปฎิปตฺติํ เสวนฺตา ติโสฺส สมฺปตฺติโย ปฎิลภนฺติ, อิมินาปิ, มหาราช, การเณน ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโลฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ เยน การเณน ตถาคตสฺส ปรินิพฺพุตสฺส อสาทิยนฺตเสฺสว  กโต อธิกาโร อวโญฺฌ ภวติ สผโลฯ ยถา, มหาราช, มหติมหาวาโต วายิตฺวา อุปรเมยฺย, อปิ นุ โข โส, มหาราช, อุปรโต วาโต สาทิยติ ปุน นิพฺพตฺตาปน’’นฺติ? ‘‘น หิ, ภเนฺต, อุปรตสฺส วาตสฺส อาโภโค วา  มนสิกาโร วา ปุน นิพฺพตฺตาปนาย’’ฯ ‘‘กิํ การณํ’’? ‘‘อเจตนา สา วาโยธาตู’’ติฯ ‘‘อปิ นุ ตสฺส, มหาราช, อุปรตสฺส วาตสฺส วาโตติ สมญฺญา อปคจฺฉตี’’ติ? ‘‘น หิ, ภเนฺต, ตาลวณฺฎวิธูปนานิ วาตสฺส อุปฺปตฺติยา ปจฺจยา, เย เกจิ มนุสฺสา อุณฺหาภิตตฺตา ปริฬาหปริปีฬิตา, เต ตาลวเณฺฎน วา วิธูปเนน วา อตฺตโน ถามพลวีริเยน ปจฺจตฺตปุริสกาเรน ตํ นิพฺพเตฺตตฺวา เตน วาเตน อุณฺหํ นิพฺพาเปนฺติ ปริฬาหํ วูปสเมนฺตี’’ติฯ ‘‘เตน หิ, มหาราช, ติตฺถิยานํ วจนํ มิจฺฉา ภวติ ‘อสาทิยนฺตสฺส กโต อธิกาโร วโญฺฌ ภวติ อผโล’ติฯ</p>


<p>‘‘ยถา, มหาราช, มหติมหาวาโต วายิ, เอวเมว ภควา ทสสหสฺสิยา โลกธาตุยา สีตลมธุรสนฺตสุขุมเมตฺตาวาเตน อุปวายิฯ ยถา, มหาราช, มหติมหาวาโต วายิตฺวา อุปรโต, เอวเมว ภควา สีตลมธุรสนฺตสุขุมเมตฺตาวาเตน อุปวายิตฺวา อนุปาทิเสสาย นิพฺพานธาตุยา ปรินิพฺพุโตฯ ยถา, มหาราช, อุปรโต วาโต ปุน นิพฺพตฺตาปนํ น สาทิยติ, เอวเมว โลกหิตสฺส สาทิยนา ปหีนา อุปสนฺตาฯ ยถา, มหาราช, เต มนุสฺสา อุณฺหาภิตตฺตา ปริฬาหปริปีฬิตา, เอวเมว เทวมนุสฺสา ติวิธคฺคิสนฺตาปปริฬาหปริปีฬิตาฯ ยถา ตาลวณฺฎวิธูปนานิ วาตสฺส นิพฺพตฺติยา ปจฺจยา โหนฺติ, เอวเมว ตถาคตสฺส ธาตุ จ ญาณรตนญฺจ ปจฺจโย โหติ ติสฺสนฺนํ สมฺปตฺตีนํ  ปฎิลาภายฯ ยถา มนุสฺสา อุณฺหาภิตตฺตา ปริฬาหปริปีฬิตา ตาลวเณฺฎน วา วิธูปเนน วา วาตํ นิพฺพเตฺตตฺวา อุณฺหํ นิพฺพาเปนฺติ ปริฬาหํ วูปสเมนฺติ, เอวเมว เทวมนุสฺสา ตถาคตสฺส ปรินิพฺพุตสฺส อสาทิยนฺตเสฺสว ธาตุญฺจ ญาณรตนญฺจ ปูเชตฺวา กุสลํ นิพฺพเตฺตตฺวา เตน กุสเลน ติวิธคฺคิสนฺตาปปริฬาหํ นิพฺพาเปนฺติ วูปสเมนฺติฯ อิมินาปิ, มหาราช, การเณน ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโลติฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ ปรวาทานํ นิคฺคหายฯ ยถา, มหาราช, ปุริโส เภริํ อาโกเฎตฺวา สทฺทํ นิพฺพเตฺตยฺย, โย โส เภริสโทฺท ปุริเสน นิพฺพตฺติโต, โส สโทฺท อนฺตรธาเยยฺย, อปิ นุ โข โส, มหาราช, สโทฺท สาทิยติ ปุน นิพฺพตฺตาปน’’นฺติ? ‘‘น หิ, ภเนฺต, อนฺตรหิโต โส สโทฺท, นตฺถิ ตสฺส ปุน อุปฺปาทาย อาโภโค  วา มนสิกาโร วา, สกิํ นิพฺพเตฺต เภริสเทฺท อนฺตรหิเต โส เภริสโทฺท สมุจฺฉิโนฺน โหติฯ เภรี ปน, ภเนฺต, ปจฺจโย  โหติ สทฺทสฺส นิพฺพตฺติยา, อถ ปุริโส ปจฺจเย สติ อตฺตเชน วายาเมน เภริํ อโกเฎตฺวา สทฺทํ นิพฺพเตฺตตี’’ติฯ ‘‘เอวเมว โข, มหาราช, ภควา สีลสมาธิปญฺญาวิมุตฺติวิมุตฺติญาณทสฺสนปริภาวิตํ ธาตุรตนญฺจ ธมฺมญฺจ วินยญฺจ อนุสิฎฺฐญฺจ  สตฺถารํ ฐปยิตฺวา สยํ อนุปาทิเสสาย นิพฺพานธาตุยา ปรินิพฺพุโต, น จ ปรินิพฺพุเต ภควติ สมฺปตฺติลาโภ อุปจฺฉิโนฺน โหติ, ภวทุกฺขปฎิปีฬิตา สตฺตา ธาตุรตนญฺจ ธมฺมญฺจ วินยญฺจ อนุสิฎฺฐญฺจ ปจฺจยํ กริตฺวา สมฺปตฺติกามา สมฺปตฺติโย ปฎิลภนฺติ, อิมินาปิ, มหาราช, การเณน ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโลติฯ</p>


<p>‘‘ทิฎฺฐเญฺจตํ, มหาราช, ภควตา อนาคตมทฺธานํฯ กถิตญฺจ ภณิตญฺจ อาจิกฺขิตญฺจ ‘สิยา โข ปนานนฺท, ตุมฺหากํ เอวมสฺส อตีตสตฺถุกํ  ปาวจนํ นตฺถิ โน สตฺถาติ, น โข ปเนตํ, อานนฺท, เอวํ ทฎฺฐพฺพํ, โย โว, อานนฺท, มยา ธโมฺม จ วินโย จ เทสิโต ปญฺญโตฺต, โส โว มมจฺจเยน สตฺถา’ติฯ ปรินิพฺพุตสฺส ตถาคตสฺส อสาทิยนฺตสฺส กโต อธิกาโร วโญฺฌ ภวติ อผโลติ, ตํ เตสํ ติตฺถิยานํ วจนํ มิจฺฉา อภูตํ วิตถํ อลิกํ วิรุทฺธํ วิปรีตํ ทุกฺขทายกํ ทุกฺขวิปากํ อปายคมนียนฺติฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ เยน การเณน ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโลฯ สาทิยติ นุ โข, มหาราช, อยํ มหาปถวี ‘สพฺพพีชานิ มยิ สํวิรุหนฺตู’’’ติ? ‘‘น หิ, ภเนฺต’’ติฯ ‘‘กิสฺส ปน ตานิ, มหาราช, พีชานิ อสาทิยนฺติยา มหาปถวิยา สํวิรุหิตฺวา ทฬฺหมูลชฎาปติฎฺฐิตา ขนฺธสารสาขาปริวิตฺถิณฺณา ปุปฺผผลธรา โหนฺตี’’ติ? ‘‘อสาทิยนฺตีปิ, ภเนฺต, มหาปถวี เตสํ พีชานํ วตฺถุํ โหติ ปจฺจยํ เทติ วิรุหนาย, ตานิ พีชานิ ตํ วตฺถุํ นิสฺสาย เตน ปจฺจเยน สํวิรุหิตฺวา ทฬฺหมูลชฎาปติฎฺฐิตา ขนฺธสารสาขาปริวิตฺถิณฺณา ปุปฺผผลธรา โหนฺตี’’ติฯ ‘‘เตน  หิ, มหาราช, ติตฺถิยา สเก วาเท นฎฺฐา โหนฺติ หตา วิรุทฺธา, สเจ เต ภณนฺติ ‘อสาทิยนฺตสฺส กโต อธิกาโร วโญฺฌ ภวติ อผโล’ ติฯ</p>


<p>‘‘ยถา, มหาราช, มหาปถวี, เอวํ ตถาคโต อรหํ สมฺมาสมฺพุโทฺธฯ ยถา, มหาราช, มหาปถวี น กิญฺจิ สาทิยติ, เอวํ ตถาคโต น กิญฺจิ สาทิยติฯ ยถา, มหาราช, ตานิ พีชานิ ปถวิํ นิสฺสาย สํวิรุหิตฺวา ทฬฺหมูลชฎาปติฎฺฐิตา ขนฺธสารสาขาปริวิตฺถิณฺณา ปุปฺผผลธรา โหนฺติ, เอวํ เทวมนุสฺสา ตถาคตสฺส ปรินิพฺพุตสฺส อสาทิยนฺตเสฺสว ธาตุญฺจ ญาณรตนญฺจ นิสฺสาย ทฬฺหกุสลมูลปติฎฺฐิตา สมาธิกฺขนฺธธมฺมสารสีลสาขาปริวิตฺถิณฺณา  วิมุตฺติปุปฺผสามญฺญผลธรา โหนฺติ, อิมินาปิ, มหาราช , การเณน ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโลติฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ เยน การเณน ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโลฯ สาทิยนฺติ นุ โข, มหาราช, อิเม โอฎฺฐา โคณา คทฺรภา อชา ปสู มนุสฺสา อโนฺตกุจฺฉิสฺมิํ กิมิกุลานํ สมฺภว’’นฺติ? ‘‘น หิ, ภเนฺต’’ติฯ ‘‘กิสฺส ปน เต, มหาราช, กิมโย เตสํ อสาทิยนฺตานํ อโนฺตกุจฺฉิสฺมิํ สมฺภวิตฺวา พหุปุตฺตนตฺตา เวปุลฺลตํ ปาปุณนฺตี’’ติ? ‘‘ปาปสฺส, ภเนฺต, กมฺมสฺส พลวตาย อสาทิยนฺตานํ เยว เตสํ สตฺตานํ อโนฺตกุจฺฉิสฺมิํ กิมโย สมฺภวิตฺวา พหุปุตฺตนตฺตา เวปุลฺลตํ ปาปุณนฺตี’’ติฯ ‘‘เอวเมว โข, มหาราช, ตถาคตสฺส ปรินิพฺพุตสฺส อสาทิยนฺตเสฺสว ธาตุสฺส จ ญาณารมฺมณสฺส จ พลวตาย ตถาคเต กโต อธิกาโร อวโญฺฌ ภวติ สผโลติฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ เยน การเณน ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโลฯ สาทิยนฺติ นุ โข, มหาราช, อิเม มนุสฺสา อิเม อฎฺฐนวุติ โรคา กาเย นิพฺพตฺตนฺตู’’ติ? ‘‘น หิ, ภเนฺต’’ติฯ ‘‘กิสฺส ปน เต, มหาราช, โรคา อสาทิยนฺตานํ กาเย นิปตนฺตี’’ติ? ‘‘ปุเพฺพ กเตน, ภเนฺต, ทุจฺจริเตนา’’ติฯ ‘‘ยทิ, มหาราช, ปุเพฺพ กตํ อกุสลํ อิธ  เวทนียํ โหติ, เตน หิ, มหาราช, ปุเพฺพ กตมฺปิ อิธ กตมฺปิ กุสลากุสลํ กมฺมํ อวญฺฌํ ภวติ สผลนฺติฯ อิมินาปิ, มหาราช, การเณน ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโลติฯ</p>


<p>‘‘สุตปุพฺพํ ปน ตยา, มหาราช, นนฺทโก นาม ยโกฺข เถรํ สาริปุตฺตํ อาสาทยิตฺวา ปถวิํ ปวิโฎฺฐ’’ติ? ‘‘อาม, ภเนฺต, สุยฺยติ, โลเก ปากโฎ เอโส’’ติฯ ‘‘อปิ นุ โข, มหาราช, เถโร สาริปุโตฺต สาทิยิ นนฺทกสฺส ยกฺขสฺส มหาปถวิคิลน’’นฺติ  ฯ ‘‘อุพฺพตฺติยเนฺตปิ, ภเนฺต, สเทวเก โลเก ปตมาเนปิ ฉมายํ จนฺทิมสูริเย วิกิรเนฺตปิ สิเนรุปพฺพตราเช เถโร สาริปุโตฺต น ปรสฺส ทุกฺขํ สาทิเยยฺยฯ ตํ กิสฺส เหตุ? เยน เหตุนา เถโร สาริปุโตฺต กุเชฺฌยฺย วา ทุเสฺสยฺย วา, โส เหตุ เถรสฺส สาริปุตฺตสฺส สมูหโต สมุจฺฉิโนฺน, เหตุโน สมุคฺฆาติตตฺตา, ภเนฺต, เถโร สาริปุโตฺต ชีวิตหารเกปิ โกปํ น กเรยฺยา’’ติฯ ‘‘ยทิ, มหาราช , เถโร สาริปุโตฺต นนฺทกสฺส ยกฺขสฺส ปถวิคิลนํ น สาทิยิ, กิสฺส ปน นนฺทโก ยโกฺข ปถวิํ ปวิโฎฺฐ’’ติ? ‘‘อกุสลสฺส, ภเนฺต, กมฺมสฺส พลวตายา’’ติฯ ‘‘ยทิ, มหาราช, อกุสลสฺส กมฺมสฺส พลวตาย นนฺทโก ยโกฺข ปถวิํ ปวิโฎฺฐ, อสาทิยนฺตสฺสาปิ กโต อปราโธ อวโญฺฌ ภวติ สผโลฯ เตน หิ, มหาราช, อกุสลสฺสปิ กมฺมสฺส พลวตาย อสาทิยนฺตสฺส กโต อธิกาโร อวโญฺฌ ภวติ สผโลติฯ อิมินาปิ, มหาราช, การเณน ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโลติฯ</p>


<p>‘‘กติ นุ โข เต, มหาราช, มนุสฺสา, เย เอตรหิ มหาปถวิํ ปวิฎฺฐา, อตฺถิ เต ตตฺถ สวณ’’นฺติ? ‘‘อาม, ภเนฺต, สุยฺยตี’’ติฯ ‘‘อิงฺฆ ตฺวํ, มหาราช, สาเวหี’’ติ? ‘‘จิญฺจมาณวิกา, ภเนฺต, สุปฺปพุโทฺธ จ สโกฺก, เทวทโตฺต จ เถโร, นนฺทโก จ ยโกฺข, นโนฺท จ มาณวโกติฯ สุตเมตํ, ภเนฺต, อิเม ปญฺจ ชนา มหาปถวิํ ปวิฎฺฐา’’ติฯ ‘‘กิสฺมิํ เต, มหาราช, อปรทฺธา’’ติ? ‘‘ภควติ จ, ภเนฺต, สาวเกสุ จา’’ติฯ ‘‘อปิ นุ โข, มหาราช , ภควา วา สาวกา วา สาทิยิํสุ อิเมสํ มหาปถวิปวิสน’’นฺติ? ‘‘น หิ ภเนฺต’’ติฯ ‘‘เตน หิ, มหาราช, ตถาคตสฺส ปรินิพฺพุตสฺส อสาทิยนฺตเสฺสว กโต อธิกาโร อวโญฺฌ ภวติ สผโล’’ติฯ ‘‘สุวิญฺญาปิโต, ภเนฺต นาคเสน, ปโญฺห คมฺภีโร อุตฺตานีกโต, คุยฺหํ วิทํสิตํ , คณฺฐิ ภิโนฺน, คหนํ อคหนํ กตํ, นฎฺฐา ปรวาทา, ภคฺคา กุทิฎฺฐี, นิปฺปภา ชาตา กุติตฺถิยา, ตฺวํ คณีวรปวรมาสชฺชา’’ติฯ</p>

</p>


<h3>๒. สพฺพญฺญุภาวปโญฺห</h3>
<p> ‘‘ภเนฺต นาคเสน, พุโทฺธ สพฺพญฺญู’’ติ? ‘‘อาม, มหาราช, ภควา สพฺพญฺญู, น จ ภควโต สตตํ สมิตํ ญาณทสฺสนํ ปจฺจุปฎฺฐิตํ, อาวชฺชนปฎิพทฺธํ ภควโต สพฺพญฺญุตญาณํ, อาวชฺชิตฺวา ยทิจฺฉกํ ชานาตี’’ติฯ ‘‘เตน หิ, ภเนฺต นาคเสน, พุโทฺธ อสพฺพญฺญูติฯ ยทิ ตสฺส ปริเยสนาย สพฺพญฺญุตญาณํ โหตี’’ติฯ ‘‘วาหสตํ โข, มหาราช, วีหีนํ อฑฺฒจูฬญฺจ วาหา วีหิสตฺตมฺพณานิ เทฺว จ ตุมฺพา เอกจฺฉรากฺขเณ ปวตฺตจิตฺตสฺส เอตฺตกา วีหี ลกฺขํ ฐปียมานา  ปริกฺขยํ ปริยาทานํ คเจฺฉยฺยุํ?</p>


<p>‘‘ตตฺริเม  สตฺตวิธา จิตฺตา ปวตฺตนฺติ, เย เต, มหาราช, สราคา สโทสา สโมหา สกิเลสา อภาวิตกายา อภาวิตสีลา อภาวิตจิตฺตา อภาวิตปญฺญา, เตสํ ตํ จิตฺตํ ครุกํ อุปฺปชฺชติ ทนฺธํ ปวตฺตติฯ กิํ การณา? อภาวิตตฺตา จิตฺตสฺสฯ ยถา, มหาราช, วํสนาฬสฺส วิตตสฺส วิสาลสฺส วิตฺถิณฺณสฺส สํสิพฺพิตวิสิพฺพิตสฺส สาขาชฎาชฎิตสฺส อากฑฺฒิยนฺตสฺส ครุกํ โหติ อาคมนํ ทนฺธํฯ กิํ การณา? สํสิพฺพิตวิสิพฺพิตตฺตา สาขานํฯ เอวเมว โข, มหาราช, เย เต สราคา สโทสา สโมหา สกิเลสา อภาวิตกายา อภาวิตสีลา อภาวิตจิตฺตา อภาวิตปญฺญา, เตสํ ตํ จิตฺตํ ครุกํ อุปฺปชฺชติ ทนฺธํ ปวตฺตติฯ กิํ การณา? สํสิพฺพิตวิสิพฺพิตตฺตา กิเลเสหิ, อิทํ ปฐมํ จิตฺตํฯ</p>


<p>‘‘ตตฺริทํ ทุติยํ จิตฺตํ วิภตฺตมาปชฺชติ – เย เต, มหาราช, โสตาปนฺนา ปิหิตาปายา ทิฎฺฐิปฺปตฺตา วิญฺญาตสตฺถุสาสนา, เตสํ ตํ จิตฺตํ ตีสุ  ฐาเนสุ ลหุกํ อุปฺปชฺชติ  ลหุกํ ปวตฺตติฯ อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ตีสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตาฯ ยถา, มหาราช, วํสนาฬสฺส ติปพฺพคณฺฐิปริสุทฺธสฺส อุปริ สาขาชฎาชฎิตสฺส อากฑฺฒิยนฺตสฺส ยาว ติปพฺพํ ตาว ลหุกํ เอติ, ตโต อุปริ ถทฺธํฯ กิํ การณา? เหฎฺฐา ปริสุทฺธตฺตา อุปริ สาขาชฎาชฎิตตฺตาฯ เอวเมว โข, มหาราช, เย เต โสตาปนฺนา ปิหิตาปายา ทิฎฺฐิปฺปตฺตา วิญฺญาตสตฺถุสาสนา, เตสํ ตํ จิตฺตํ ตีสุ ฐาเนสุ ลหุกํ อุปฺปชฺชติ ลหุกํ ปวตฺตติ, อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ตีสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตา, อิทํ ทุติยํ จิตฺตํฯ</p>


<p>‘‘ตตฺริทํ ตติยํ จิตฺตํ วิภตฺตมาปชฺชติ – เย เต, มหาราช, สกทาคามิโน, เยสํ ราคโทสโมหา ตนุภูตา, เตสํ ตํ จิตฺตํ ปญฺจสุ ฐาเนสุ ลหุกํ อุปฺปชฺชติ ลหุกํ ปวตฺตติ, อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ปญฺจสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตาฯ ยถา, มหาราช, วํสนาฬสฺส ปญฺจปพฺพคณฺฐิปริสุทฺธสฺส อุปริ สาขาชฎาชฎิตสฺส อากฑฺฒิยนฺตสฺส ยาว ปญฺจปพฺพํ ตาว ลหุกํ เอติ, ตโต อุปริ ถทฺธํฯ กิํ การณา? เหฎฺฐา ปริสุทฺธตฺตา อุปริ สาขาชฎาชฎิตตฺตาฯ เอวเมว โข, มหาราช, เย เต สกทาคามิโน, เยสํ ราคโทสโมหา ตนุภูตา, เตสํ ตํ จิตฺตํ ปญฺจสุ ฐาเนสุ ลหุกํ อุปฺปชฺชติ ลหุกํ ปวตฺตติ, อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ปญฺจสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตา, อิทํ ตติยํ จิตฺตํฯ</p>


<p>‘‘ตตฺริทํ  จตุตฺถํ จิตฺตํ วิภตฺตมาปชฺชติ – เย เต, มหาราช, อนาคามิโน, เยสํ ปโญฺจรมฺภาคิยานิ สโญฺญชนานิ ปหีนานิ, เตสํ ตํ จิตฺตํ ทสสุ ฐาเนสุ ลหุกํ  อุปฺปชฺชติ ลหุกํ ปวตฺตติ, อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ทสสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตาฯ ยถา, มหาราช, วํสนาฬสฺส ทสปพฺพคณฺฐิปริสุทฺธสฺส อุปริ สาขาชฎาชฎิตสฺส อากฑฺฒิยนฺตสฺส ยาว ทสปพฺพํ ตาว ลหุกํ เอติ, ตโต อุปริ ถทฺธํฯ กิํ การณา? เหฎฺฐา ปริสุทฺธตฺตา อุปริ สาขาชฎาชฎิตตฺตาฯ เอวเมว โข, มหาราช, เย เต อนาคามิโน, เยสํ ปโญฺจรมฺภาคิยานิ สโญฺญชนานิ ปหีนานิ, เตสํ ตํ  จิตฺตํ ทสสุ ฐาเนสุ ลหุกํ อุปฺปชฺชติ ลหุกํ ปวตฺตติ, อุปริภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ทสสุ ฐาเนสุ จิตฺตสฺส ปริสุทฺธตฺตา อุปริ กิเลสานํ อปฺปหีนตฺตา, อิทํ จตุตฺถํ จิตฺตํฯ</p>


<p>‘‘ตตฺริทํ ปญฺจมํ จิตฺตํ วิภตฺตมาปชฺชติ – เย เต, มหาราช, อรหโนฺต ขีณาสวา โธตมลา วนฺตกิเลสา วุสิตวโนฺต กตกรณียา โอหิตภารา อนุปฺปตฺตสทตฺถา ปริกฺขีณภวสโญฺญชนา ปตฺตปฎิสมฺภิทา สาวกภูมีสุ ปริสุทฺธา, เตสํ ตํ จิตฺตํ สาวกวิสเย ลหุกํ อุปฺปชฺชติ ลหุกํ ปวตฺตติ, ปเจฺจกพุทฺธภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ปริสุทฺธตฺตา สาวกวิสเย, อปริสุทฺธตฺตา ปเจฺจกพุทฺธวิสเยฯ ยถา, มหาราช, วํสนาฬสฺส สพฺพปพฺพคณฺฐิปริสุทฺธสฺส อากฑฺฒิยนฺตสฺส ลหุกํ โหติ อาคมนํ อทนฺธํฯ กิํ การณา? สพฺพปพฺพคณฺฐิปริสุทฺธตฺตา อคหนตฺตา วํสสฺสฯ เอวเมว โข, มหาราช, เย เต อรหโนฺต ขีณาสวา โธตมลา วนฺตกิเลสา วุสิตวโนฺต กตกรณียา โอหิตภารา อนุปฺปตฺตสทตฺถา ปริกฺขีณภวสโญฺญชนา ปตฺตปฎิสมฺภิทา สาวกภูมีสุ ปริสุทฺธา, เตสํ ตํ จิตฺตํ สาวกวิสเย ลหุกํ อุปฺปชฺชติ ลหุกํ ปวตฺตติ, ปเจฺจกพุทฺธภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ปริสุทฺธตฺตา สาวกวิสเย, อปริสุทฺธตฺตา ปเจฺจกพุทฺธวิสเย, อิทํ ปญฺจมํ จิตฺตํฯ</p>


<p>‘‘ตตฺริทํ  ฉฎฺฐํ จิตฺตํ วิภตฺตมาปชฺชติ – เย เต, มหาราช, ปเจฺจกพุทฺธา สยมฺภุโน อนาจริยกา เอกจาริโน ขคฺควิสาณกปฺปา สกวิสเย ปริสุทฺธวิมลจิตฺตา, เตสํ ตํ จิตฺตํ สกวิสเย ลหุกํ อุปฺปชฺชติ ลหุกํ ปวตฺตติ, สพฺพญฺญุพุทฺธภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ปริสุทฺธตฺตา สกวิสเย มหนฺตตฺตา สพฺพญฺญุพุทฺธวิสยสฺสฯ ยถา, มหาราช, ปุริโส สกวิสยํ ปริตฺตํ นทิํ รตฺติมฺปิ ทิวาปิ ยทิจฺฉก อจฺฉมฺภิโต โอตเรยฺย, อถ ปรโต มหาสมุทฺทํ คมฺภีรํ วิตฺถตํ อคาธมปารํ ทิสฺวา ภาเยยฺย, ทนฺธาเยยฺย น วิสเหยฺย  โอตริตุํฯ กิํ การณา? ติณฺณตฺตา  สกวิสยสฺส, มหนฺตตฺตา จ มหาสมุทฺทสฺสฯ เอวเมว โข, มหาราช, เย เต ปเจฺจกพุทฺธา สยมฺภุโน อนาจริยกา เอกจาริโน ขคฺควิสาณกปฺปา สกวิสเย ปริสุทฺธวิมลจิตฺตา, เตสํ  ตํ จิตฺตํ สกวิสเย ลหุกํ อุปฺปชฺชติ ลหุกํ ปวตฺตติ, สพฺพญฺญุพุทฺธภูมีสุ ครุกํ อุปฺปชฺชติ ทนฺธํ ปวตฺตติฯ กิํ การณา? ปริสุทฺธตฺตา สกวิสเย มหนฺตตฺตา สพฺพญฺญุพุทฺธวิสยสฺส, อิทํ ฉฎฺฐํ จิตฺตํฯ</p>


<p>‘‘ตตฺริทํ สตฺตมํ จิตฺตํ วิภตฺตมาปชฺชติ – เย เต, มหาราช, สมฺมาสมฺพุทฺธา สพฺพญฺญุโน ทสพลธรา จตุเวสารชฺชวิสารทา อฎฺฐารสหิ พุทฺธธเมฺมหิ สมนฺนาคตา อนนฺตชินา อนาวรณญาณา, เตสํ ตํ จิตฺตํ สพฺพตฺถ ลหุกํ อุปฺปชฺชติ ลหุกํ ปวตฺตติฯ กิํ การณา? สพฺพตฺถ ปริสุทฺธตฺตาฯ อปิ นุ โข, มหาราช, นาราจสฺส สุโธตสฺส วิมลสฺส นิคฺคณฺฐิสฺส สุขุมธารสฺส อชิมฺหสฺส อวงฺกสฺส อกุฎิลสฺส ทฬฺหจาปสมารูฬฺหสฺส โขมสุขุเม วา กปฺปาสสุขุเม วา กมฺพลสุขุเม วา พลวนิปาติตสฺส ทนฺธายิตตฺตํ วา ลคฺคนํ วา โหตี’’ติ? ‘‘น หิ, ภเนฺต, ‘‘กิํ การณา’’? ‘‘สุขุมตฺตา วตฺถานํ สุโธตตฺตา นาราจสฺส นิปาตสฺส จ พลวตฺตา’’ติ , เอวเมว โข, มหาราช, เย เต สมฺมาสมฺพุทฺธา สพฺพญฺญุโน ทสพลธรา จตุเวสารชฺชวิสารทา อฎฺฐารสหิ พุทฺธธเมฺมหิ สมนฺนาคตา อนนฺตชินา อนาวรณญาณา, เตสํ ตํ จิตฺตํ สพฺพตฺถ ลหุกํ อุปฺปชฺชติ ลหุกํ ปวตฺตติฯ กิํ การณา? สพฺพตฺถ ปริสุทฺธตฺตา, อิทํ สตฺตมํ จิตฺตํฯ</p>


<p>‘‘ตตฺร, มหาราช, ยทิทํ สพฺพญฺญุพุทฺธานํ จิตฺตํ, ตํ ฉนฺนมฺปิ จิตฺตานํ คณนํ อติกฺกมิตฺวา อสเงฺขฺยเยฺยน คุเณน ปริสุทฺธญฺจ ลหุกญฺจฯ ยสฺมา จ ภควโต จิตฺตํ ปริสุทฺธญฺจ ลหุกญฺจ, ตสฺมา, มหาราช, ภควา ยมกปาฎิหีรํ ทเสฺสติฯ ยมกปาฎิหีเร, มหาราช, ญาตพฺพํ พุทฺธานํ ภควนฺตานํ จิตฺตํ เอวํ ลหุปริวตฺตนฺติ, น ตตฺถ สกฺกา อุตฺตริํ การณํ วตฺตุํ, เตปิ, มหาราช, ปาฎิหีรา สพฺพญฺญุพุทฺธานํ จิตฺตํ อุปาทาย คณนมฺปิ สงฺขมฺปิ กลมฺปิ กลภาคมฺปิ น อุเปนฺติ, อาวชฺชนปฎิพทฺธํ, มหาราช, ภควโต สพฺพญฺญุตญาณํ, อาวเชฺชตฺวา ยทิจฺฉกํ ชานาติฯ</p>


<p>‘‘ยถา, มหาราช, ปุริโส หเตฺถ ฐปิตํ ยํ กิญฺจิ ทุติเย หเตฺถ ฐเปยฺย วิวเฎน มุเขน วาจํ นิจฺฉาเรยฺย, มุขคตํ โภชนํ คิเลยฺย, อุมฺมีเลตฺวา วา นิมีเลยฺย, นิมีเลตฺวา วา อุมฺมีเลยฺย, สมิญฺชิตํ วา พาหํ ปสาเรยฺย, ปสาริตํ วา พาหํ สมิเญฺชยฺย, จิรตรํ เอตํ, มหาราช, ลหุตรํ ภควโต สพฺพญฺญุตญาณํ, ลหุตรํ อาวชฺชนํ, อาวเชฺชตฺวา ยทิจฺฉกํ ชานาติ , อาวชฺชนวิกลมตฺตเกน น ตาวตา พุทฺธา ภควโนฺต อสพฺพญฺญุโน นาม โหนฺตี’’ติฯ</p>


<p>‘‘อาวชฺชนมฺปิ , ภเนฺต นาคเสน, ปริเยสนาย กาตพฺพํ, อิงฺฆ มํ ตตฺถ การเณน สญฺญาเปหี’’ติฯ ‘‘ยถา, มหาราช, ปุริสสฺส อฑฺฒสฺส มหทฺธนสฺส มหาโภคสฺส ปหูตชาตรูปรชตสฺส ปหูตวิตฺตูปกรณสฺส ปหูตธนธญฺญสฺส สาลิวีหิยวตณฺฑุลติลมุคฺคมาสปุพฺพณฺณาปรณฺณสปฺปิเตลนวนีตขีรทธิมธุคุฬผาณิตา  จ ขโฬปิกุมฺภิปีฐรโกฎฺฐภาชนคตา ภเวยฺยุํ, ตสฺส จ ปุริสสฺส ปาหุนโก อาคเจฺฉยฺย ภตฺตารโห ภตฺตาภิกงฺขี, ตสฺส จ เคเห ยํ รนฺธํ โภชนํ, ตํ ปรินิฎฺฐิตํ ภเวยฺย, กุมฺภิโต ตณฺฑุเล นีหริตฺวา โภชนํ รเนฺธยฺย, อปิ จ โข โส, มหาราช, ตาวตเกน โภชนเวกลฺลมตฺตเกน อธโน นาม กปโณ นาม ภเวยฺยา’’ติ? ‘‘น หิ, ภเนฺต, จกฺกวตฺติรโญฺญ ฆเรปิ, ภเนฺต, อกาเล โภชนเวกลฺลํ โหติ, กิํ ปน คหปติกสฺสา’’ติ? ‘‘เอวเมว โข, มหาราช, ตถาคตสฺส อาวชฺชนวิกลมตฺตกํ สพฺพญฺญุตญาณํ อาวเชฺชตฺวา ยทิจฺฉกํ ชานาติฯ</p>


<p>‘‘ยถา วา ปน, มหาราช, รุโกฺข อสฺส ผลิโต โอณตวินโต ปิณฺฑิภารภริโต, น กิญฺจิ ตตฺถ ปติตํ ผลํ ภเวยฺย, อปิ นุ โข โส, มหาราช, รุโกฺข ตาวตเกน ปติตผลเวกลฺลมตฺตเกน อผโล นาม ภเวยฺยา’’ติ? ‘‘น หิ, ภเนฺต, ปตนปฎิพทฺธานิ ตานิ รุกฺขผลานิ, ปติเต ยทิจฺฉกํ ลภตี’’ติฯ ‘‘เอวเมว โข, มหาราช, ตถาคตสฺส อาวชฺชนปฎิพทฺธํ สพฺพญฺญุตญาณํ อาวเชฺชตฺวา ยทิจฺฉกํ ชานาตี’’ติฯ</p>


<p>‘‘ภเนฺต นาคเสน, อาวเชฺชตฺวา อาวเชฺชตฺวา พุโทฺธ ยทิจฺฉกํ ชานาตี’’ติ? ‘‘อาม, มหาราช, ภควา อาวเชฺชตฺวา อาวเชฺชตฺวา ยทิจฺฉกํ ชานาตี’’ติฯ</p>


<p>‘‘ยถา, มหาราช, จกฺกวตฺตี ราชา ยทา จกฺกรตนํ สรติ ‘อุเปตุ เม จกฺกรตน’นฺติ, สริเต จกฺกรตนํ อุเปติ, เอวเมว โข, มหาราช, ตถาคโต อาวเชฺชตฺวา อาวเชฺชตฺวา ยทิจฺฉกํ ชานาตี’’ติฯ ‘‘ทฬฺหํ, ภเนฺต นาคเสน, การณํ, พุโทฺธ สพฺพญฺญู, สมฺปฎิจฺฉาม พุโทฺธ สพฺพญฺญู’’ติฯ</p>

</p>


<h3>๓. เทวทตฺตปพฺพชฺชปโญฺห</h3>
<p> ‘‘ภเนฺต  นาคเสน, เทวทโตฺต เกน ปพฺพาชิโต’’ติ? ‘‘ฉ ยิเม, มหาราช, ขตฺติยกุมารา ภทฺทิโย จ อนุรุโทฺธ จ อานโนฺท จ ภคุ จ กิมิโล   จ เทวทโตฺต  จ อุปาลิกปฺปโก สตฺตโม อภิสมฺพุเทฺธ สตฺถริ สกฺยกุลานนฺทชนเน ภควนฺตํ อนุปพฺพชนฺตา นิกฺขมิํสุ, เต ภควา ปพฺพาเชสี’’ติฯ ‘‘นนุ, ภเนฺต, เทวทเตฺตน ปพฺพชิตฺวา สโงฺฆ ภิโนฺน’’ติ? ‘‘อาม, มหาราช, เทวทเตฺตน ปพฺพชิตฺวา สโงฺฆ ภิโนฺน, น คิหี สงฺฆํ ภินฺทติ, น ภิกฺขุนี, น สิกฺขมานา, น สามเณโร, น สามเณรี สงฺฆํ ภินฺทติ, ภิกฺขุ ปกตโตฺต สมานสํวาสโก สมานสีมายํ ฐิโต สงฺฆํ ภินฺทตีติฯ สงฺฆเภทโก, ภเนฺต, ปุคฺคโล กิํ กมฺมํ ผุสตี’’ติ? ‘‘กปฺปฎฺฐิติกํ, มหาราช, กมฺมํ ผุสตี’’ติฯ</p>


<p>‘‘กิํ ปน, ภเนฺต นาคเสน, พุโทฺธ ชานาติ ‘เทวทโตฺต ปพฺพชิตฺวา สงฺฆํ ภินฺทิสฺสติ, สงฺฆํ ภินฺทิตฺวา กปฺปํ นิรเย ปจฺจิสฺสตี’’’ติ? ‘‘อาม, มหาราช, ตถาคโต ชานาติ ‘เทวทโตฺต ปพฺพชิตฺวา สงฺฆํ ภินฺทิสฺสติ, สงฺฆํ ภินฺทิตฺวา กปฺปํ นิรเย ปจฺจิสฺสตี’’’ติฯ ‘‘ยทิ, ภเนฺต นาคเสน, พุโทฺธ ชานาติ ‘เทวทโตฺต ปพฺพชิตฺวา สงฺฆํ ภินฺทิสฺสติ, สงฺฆํ ภินฺทิตฺวา กปฺปํ นิรเย ปจฺจิสฺสตี’ติ, เตน หิ, ภเนฺต นาคเสน, พุโทฺธ การุณิโก อนุกมฺปโก หิเตสี สพฺพสตฺตานํ อหิตํ อปเนตฺวา หิตมุปทหตีติ ยํ วจนํ, ตํ มิจฺฉาฯ ยทิ ตํ อชานิตฺวา ปพฺพาเชสิ, เตน หิ พุโทฺธ อสพฺพญฺญูติ, อยมฺปิ อุภโต โกฎิโก ปโญฺห ตวานุปฺปโตฺต, วิชเฎหิ เอตํ มหาชฎํ, ภินฺท ปราปวาทํ, อนาคเต อทฺธาเน ตยา สทิสา พุทฺธิมโนฺต ภิกฺขู ทุลฺลภา ภวิสฺสนฺติ, เอตฺถ ตว พลํ ปกาเสหี’’ติฯ</p>


<p>‘‘การุณิโก, มหาราช, ภควา สพฺพญฺญู จ, การุเญฺญน, มหาราช, ภควา สพฺพญฺญุตญาเณน เทวทตฺตสฺส คติํ โอโลเกโนฺต อทฺทส เทวทตฺตํ อาปายิกํ กมฺมํ  อายูหิตฺวา อเนกานิ กปฺปโกฎิสตสหสฺสานิ นิรเยน นิรยํ วินิปาเตน วินิปาตํ คจฺฉนฺตํ, ตํ ภควา สพฺพญฺญุตญาเณน ชานิตฺวา อิมสฺส อปริยนฺตกตํ กมฺมํ มม สาสเน ปพฺพชิตสฺส ปริยนฺตกตํ ภวิสฺสติ, ปุริมํ  อุปาทาย ปริยนฺตกตํ ทุกฺขํ ภวิสฺสติ, อปพฺพชิโตปิ อยํ โมฆปุริโส กปฺปฎฺฐิยเมว กมฺมํ อายูหิสฺสตีติ การุเญฺญน เทวทตฺตํ ปพฺพาเชสี’’ติฯ</p>


<p>‘‘เตน หิ, ภเนฺต นาคเสน, พุโทฺธ วธิตฺวา เตเลน มเกฺขติ, ปปาเต ปาเตตฺวา หตฺถํ เทติ, มาเรตฺวา  ชีวิตํ ปริเยสติ, ยํ โส ปฐมํ ทุกฺขํ  ทตฺวา ปจฺฉา สุขํ อุปทหตี’’ติ? ‘‘วเธติปิ, มหาราช, ตถาคโต สตฺตานํ หิตวเสน, ปาเตติปิ สตฺตานํ หิตวเสน, มาเรติปิ สตฺตานํ หิตวเสน, วธิตฺวาปิ, มหาราช, ตถาคโต สตฺตานํ หิตเมว อุปทหติ, ปาเตตฺวาปิ สตฺตานํ หิตเมว อุปทหติ, มาเรตฺวาปิ สตฺตานํ หิตเมว อุปทหติฯ ยถา, มหาราช, มาตาปิตโร นาม วธิตฺวาปิ ปาตยิตฺวาปิ ปุตฺตานํ หิตเมว อุปทหนฺติ, เอวเมว โข, มหาราช, ตถาคโต วเธติปิ สตฺตานํ หิตวเสน, ปาเตติปิ สตฺตานํ หิตวเสน, มาเรติปิ สตฺตานํ หิตวเสน, วธิตฺวาปิ, มหาราช, ตถาคโต สตฺตานํ หิตเมว อุปทหติ, ปาเตตฺวาปิ สตฺตานํ หิตเมว อุปทหติ, มาเรตฺวาปิ สตฺตานํ หิตเมว อุปทหติ, เยน เยน โยเคน สตฺตานํ คุณวุฑฺฒิ โหติ, เตน เตน โยเคน สพฺพสตฺตานํ หิตเมว อุปทหติฯ สเจ, มหาราช, เทวทโตฺต น ปพฺพาเชยฺย, คิหิภูโต สมาโน นิรยสํวตฺตนิกํ พหุํ ปาปกมฺมํ กตฺวา อเนกานิ กปฺปโกฎิสตสหสฺสานิ นิรเยน นิรยํ วินิปาเตน วินิปาตํ คจฺฉโนฺต พหุํ ทุกฺขํ เวทยิสฺสติ, ตํ ภควา ชานมาโน การุเญฺญน เทวทตฺตํ ปพฺพาเชสิ, ‘มม สาสเน ปพฺพชิตสฺส ทุกฺขํ ปริยนฺตกตํ ภวิสฺสตี’ติ การุเญฺญน ครุกํ ทุกฺขํ ลหุกํ อกาสิฯ</p>


<p>‘‘ยถา วา, มหาราช, ธนยสสิริญาติพเลน พลวา ปุริโส อตฺตโน ญาติํ วา มิตฺตํ วา รญฺญา ครุกํ ทณฺฑํ ธาเรนฺตํ อตฺตโน พหุวิสฺสตฺถภาเวน สมตฺถตาย ครุกํ ทณฺฑํ ลหุกํ อกาสิ, เอวเมว โข, มหาราช, ภควา พหูนิ กปฺปโกฎิสตสหสฺสานิ ทุกฺขํ เวทยมานํ เทวทตฺตํ ปพฺพาเชตฺวา  สีลสมาธิปญฺญาวิมุตฺติพลสมตฺถภาเวน ครุกํ ทุกฺขํ ลหุกํ อกาสิฯ</p>


<p>‘‘ยถา วา ปน, มหาราช, กุสโล ภิสโกฺก สลฺลกโตฺต ครุกํ โรคํ พลโวสธพเลน ลหุกํ กโรติ, เอวเมว โข, มหาราช, พหูนิ กปฺปโกฎิสตสหสฺสานิ ทุกฺขํ เวทยมานํ เทวทตฺตํ ภควา โรคญฺญุตาย ปพฺพาเชตฺวา การุญฺญพโล ปตฺถทฺธธโมฺมสธพเลน ครุกํ ทุกฺขํ ลหุกํ อกาสิฯ อปิ นุ โข โส, มหาราช, ภควา พหุเวทนียํ เทวทตฺตํ อปฺปเวทนียํ กโรโนฺต กิญฺจิ อปุญฺญํ อาปเชฺชยฺยา’’ติ? ‘‘น กิญฺจิ, ภเนฺต, อปุญฺญํ อาปเชฺชยฺย อนฺตมโส คทฺทูหนมตฺตมฺปี’’ติฯ ‘‘อิมมฺปิ โข, มหาราช, การณํ อตฺถโต สมฺปฎิจฺฉ, เยน การเณน ภควา เทวทตฺตํ ปพฺพาเชสิฯ</p>


<p>‘‘อปรมฺปิ , มหาราช, อุตฺตริํ การณํ สุโณหิ, เยน การเณน ภควา เทวทตฺตํ ปพฺพาเชสิฯ ยถา, มหาราช, โจรํ อาคุจาริํ คเหตฺวา รโญฺญ ทเสฺสยฺยุํ, ‘อยํ โข, เทว, โจโร อาคุจารี, อิมสฺส ยํ อิจฺฉสิ, ตํ ทณฺฑํ ปเณหี’ติฯ ตเมนํ ราชา เอวํ วเทยฺย ‘เตน หิ , ภเณ, อิมํ โจรํ พหินครํ นีหริตฺวา อาฆาตเน สีสํ ฉินฺทถา’’ติ, ‘เอวํ เทวา’ติ โข เต รโญฺญ ปฎิสฺสุตฺวา ตํ พหินครํ นีหริตฺวา อาฆาตนํ นเยยฺยุํฯ ตเมนํ ปเสฺสยฺย โกจิเทว ปุริโส รโญฺญ สนฺติกา ลทฺธวโร ลทฺธยสธนโภโค อาเทยฺยวจโน พลวิจฺฉิตการี, โส ตสฺส การุญฺญํ กตฺวา เต ปุริเส เอวํ วเทยฺย ‘อลํ, โภ, กิํ ตุมฺหากํ อิมสฺส สีสเจฺฉทเนน, เตน หิ โภ อิมสฺส หตฺถํ วา ปาทํ วา ฉินฺทิตฺวา ชีวิตํ รกฺขถ, อหเมตสฺส การณา รโญฺญ สนฺติเก ปฎิวจนํ กริสฺสามี’ติฯ เต ตสฺส พลวโต วจเนน ตสฺส โจรสฺส หตฺถํ วา ปาทํ วา ฉินฺทิตฺวา ชีวิตํ รเกฺขยฺยุํฯ อปิ นุ โข โส, มหาราช, ปุริโส เอวํ การี ตสฺส โจรสฺส กิจฺจการี อสฺสา’’ติ? ‘‘ชีวิตทายโก โส, ภเนฺต, ปุริโส ตสฺส โจรสฺส, ชีวิเต ทิเนฺน กิํ ตสฺส อกตํ นาม อตฺถี’’ติ? ‘‘ยา ปน หตฺถปาทเจฺฉทเน  เวทนา, โส ตาย เวทนาย กิญฺจิ อปุญฺญํ อาปเชฺชยฺยา’’ติ? ‘‘อตฺตโน กเตน โส, ภเนฺต, โจโร ทุกฺขเวทนํ เวทยติ, ชีวิตทายโก ปน ปุริโส น กิญฺจิ อปุญฺญํ อาปเชฺชยฺยา’’ติฯ ‘‘เอวเมว โข, มหาราช, ภควา การุเญฺญน เทวทตฺตํ ปพฺพาเชสิ ‘มม สาสเน ปพฺพชิตสฺส ทุกฺขํ ปริยนฺตกตํ ภวิสฺสตี’ติฯ ปริยนฺตกตญฺจ, มหาราช, เทวทตฺตสฺส ทุกฺขํ, เทวทโตฺต, มหาราช, มรณกาเล –</p>


<p>
‘‘‘อิเมหิ อฎฺฐีหิ ตมคฺคปุคฺคลํ, เทวาติเทวํ นรทมฺมสารถิํ;  
  
สมนฺตจกฺขุํ สตปุญฺญลกฺขณํ, ปาเณหิ พุทฺธํ สรณํ อุเปมี’ติฯ  
</p>
  
<p>‘‘ปาณุเปตํ สรณมคมาสิฯ เทวทโตฺต, มหาราช, ฉ โกฎฺฐาเส กเต กเปฺป อติกฺกเนฺต ปฐมโกฎฺฐาเส สงฺฆํ ภินฺทิ, ปญฺจ โกฎฺฐาเส นิรเย ปจฺจิตฺวา ตโต มุจฺจิตฺวา อฎฺฐิสฺสโร นาม ปเจฺจกพุโทฺธ ภวิสฺสติฯ อปิ นุ โข โส, มหาราช, ภควา เอวํ การี เทวทตฺตสฺส กิจฺจการี อสฺสา’’ติ? ‘‘สพฺพทโท, ภเนฺต นาคเสน, ตถาคโต เทวทตฺตสฺส, ยํ ตถาคโต  เทวทตฺตํ ปเจฺจกโพธิํ ปาเปสฺสติ, กิํ ตถาคเตน เทวทตฺตสฺส อกตํ นาม อตฺถี’’ติ? ‘‘ยํ ปน, มหาราช, เทวทโตฺต สงฺฆํ ภินฺทิตฺวา นิรเย ทุกฺขเวทนํ เวทยติ, อปิ นุ โข ภควา ตโตนิทานํ กิญฺจิ อปุญฺญํ อาปเชฺชยฺยา’’ติ? ‘‘น หิ, ภเนฺต, อตฺตนา กเตน, ภเนฺต, เทวทโตฺต กปฺปํ นิรเย ปจฺจติ, ทุกฺขปริยนฺตการโก สตฺถา น กิญฺจิ อปุญฺญํ อาปชฺชตี’’ติฯ ‘‘อิมมฺปิ โข, ตฺวํ มหาราช, การณํ อตฺถโต สมฺปฎิจฺฉ, เยน การเณน ภควา เทวทตฺตํ ปพฺพาเชสิฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, เยน การเณน ภควา เทวทตฺตํ ปพฺพาเชสิ ฯ ยถา, มหาราช, กุสโล  ภิสโกฺก สลฺลกโตฺต วาตปิตฺตเสมฺหสนฺนิปาตอุตุปริณามวิสมปริหารโอปกฺกมิโกปกฺกนฺตํ ปูติกุณปทุคฺคนฺธาภิสญฺฉนฺนํ อโนฺตสลฺลํ สุสิรคตํ ปุพฺพรุหิรสมฺปุณฺณํ วณํ วูปสเมโนฺต วณมุขํ กกฺขฬติขิณขารกฎุเกน เภสเชฺชน อนุลิมฺปติ ปริปจฺจนาย, ปริปจฺจิตฺวา มุทุภาวมุปคตํ สเตฺถน วิกนฺตยิตฺวา ฑหติ สลากาย, ทเฑฺฒ ขารลวณํ เทติ, เภสเชฺชน อนุลิมฺปติ วณรุหนาย พฺยาธิตสฺส โสตฺถิภาวมนุปฺปตฺติยา, อปิ นุ โข โส, มหาราช, ภิสโกฺก สลฺลกโตฺต อหิตจิโตฺต เภสเชฺชน อนุลิมฺปติ, สเตฺถน วิกเนฺตติ, ฑหติ สลากาย, ขารลวณํ เทตี’’ติ? ‘‘น หิ, ภเนฺต, หิตจิโตฺต โสตฺถิกาโม ตานิ กิริยานิ กโรตี’’ติฯ ‘‘ยา ปนสฺส เภสชฺชกิริยากรเณน อุปฺปนฺนา ทุกฺขเวทนา, ตโตนิทานํ โส ภิสโกฺก สลฺลกโตฺต กิญฺจิ อปุญฺญํ อาปเชฺชยฺยา’’ติ? ‘‘หิตจิโตฺต, ภเนฺต, โสตฺถิกาโม ภิสโกฺก สลฺลกโตฺต ตานิ กิริยานิ กโรติ, กิํ โส ตโตนิทานํ อปุญฺญํ อาปเชฺชยฺย, สคฺคคามี โส, ภเนฺต, ภิสโกฺก สลฺลกโตฺต’’ติฯ ‘‘เอวเมว โข, มหาราช, การุเญฺญน ภควา เทวทตฺตํ ปพฺพาเชสิ ทุกฺขปริมุตฺติยาฯ</p>


<p>‘‘อปรมฺปิ, มหาราช, อุตฺตริํ การณํ สุโณหิ, เยน การเณน ภควา เทวทตฺตํ ปพฺพาเชสิฯ ยถา, มหาราช, ปุริโส กณฺฎเกน วิโทฺธ อสฺส, อถญฺญตโร ปุริโส ตสฺส หิตกาโม โสตฺถิกาโม ติเณฺหน กณฺฎเกนวา สตฺถมุเขน วา สมนฺตโต ฉินฺทิตฺวา ปคฺฆรเนฺตน โลหิเตน ตํ กณฺฎกํ นีหเรยฺย, อปิ นุ โข โส, มหาราช, ปุริโส อหิตกาโม ตํ กณฺฎกํ นีหรตี’’ติ? ‘‘น หิ, ภเนฺต, หิตกาโม โส, ภเนฺต, ปุริโส โสตฺถิกาโม ตํ กณฺฎกํ นีหรติฯ สเจ  โส, ภเนฺต, ตํ กณฺฎกํ น นีหเรยฺย, มรณํ วา โส เตน ปาปุเณยฺย มรณมตฺตํ วา ทุกฺข’’นฺติฯ ‘‘เอวเมว โข, มหาราช, ตถาคโต การุเญฺญน เทวทตฺตํ ปพฺพาเชสิ ทุกฺขปริมุตฺติยาฯ สเจ มหาราช, ภควา เทวทตฺตํ น ปพฺพาเชยฺย, กปฺปโกฎิสตสหสฺสมฺปิ  เทวทโตฺต ภวปรมฺปราย นิรเย ปเจฺจยฺยา’’ติฯ</p>


<p>‘‘อนุโสตคามิํ, ภเนฺต นาคเสน, เทวทตฺตํ ตถาคโต ปฎิโสตํ ปาเปสิ, วิปนฺถปฎิปนฺนํ เทวทตฺตํ ปเนฺถ ปฎิปาเทสิ, ปปาเต ปติตสฺส เทวทตฺตสฺส ปติฎฺฐํ อทาสิ, วิสมคตํ เทวทตฺตํ ตถาคโต สมํ อาโรเปสิ, อิเม จ, ภเนฺต นาคเสน, เหตู อิมานิ จ การณานิ น สกฺกา อเญฺญน สนฺทเสฺสตุํ อญฺญตฺร ตวาทิเสน พุทฺธิมตา’’ติฯ</p>

</p>


<h3>๔. ปถวิจลนปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา – ‘อฎฺฐิเม, ภิกฺขเว , เหตู อฎฺฐ ปจฺจยา มหโต ภูมิจาลสฺส ปาตุภาวายา’ติฯ อเสสวจนํ อิทํ, นิเสฺสสวจนํ อิทํ, นิปฺปริยายวจนํ อิทํ, นตฺถโญฺญ นวโม เหตุ มหโต ภูมิจาลสฺส ปาตุภาวายฯ ยทิ, ภเนฺต นาคเสน, อโญฺญ นวโม เหตุ ภเวยฺย มหโต ภูมิจาลสฺส ปาตุภาวาย, ตมฺปิ เหตุํ ภควา กเถยฺยฯ ยสฺมา จ โข, ภเนฺต นาคเสน, นตฺถโญฺญ นวโม เหตุ มหโต ภูมิจาลสฺส ปาตุภาวาย, ตสฺมา อนาจิกฺขิโต ภควตา, อยญฺจ นวโม เหตุ ทิสฺสติ มหโต ภูมิจาลสฺส ปาตุภาวาย, ยํ เวสฺสนฺตเรน รญฺญา มหาทาเน ทียมาเน สตฺตกฺขตฺตุํ มหาปถวี กมฺปิตาติฯ ยทิ, ภเนฺต นาคเสน, อเฎฺฐว เหตู อฎฺฐ ปจฺจยา มหโต ภูมิจาลสฺส ปาตุภาวาย, เตน หิ เวสฺสนฺตเรน รญฺญา มหาทาเน ทียมาเน สตฺตกฺขตฺตุํ มหาปถวี กมฺปิตาติ ยํ วจนํ, ตํ มิจฺฉาฯ ยทิ เวสฺสนฺตเรน รญฺญา มหาทาเน ทียมาเน สตฺตกฺขตฺตุํ มหาปถวี กมฺปิตา, เตน หิ อเฎฺฐว เหตู อฎฺฐ ปจฺจยา มหโต ภูมิจาลสฺส ปาตุภาวายาติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห สุขุโม ทุนฺนิเวฐิโย  อนฺธกรโณ เจว คมฺภีโร จ, โส ตวานุปฺปโตฺต, เนโส  อเญฺญน อิตฺตรปเญฺญน สกฺกา วิสเชฺชตุํ อญฺญตฺร ตวาทิเสน พุทฺธิมตา’’ติฯ</p>


<p>‘‘ภาสิตเมฺปตํ, มหาราช, ภควตา – ‘อฎฺฐิเม, ภิกฺขเว, เหตู อฎฺฐ ปจฺจยา มหโต ภูมิจาลสฺส ปาตุภาวายา’ติฯ ยํ เวสฺสนฺตเรน รญฺญา มหาทาเน ทียมาเน สตฺตกฺขตฺตุํ มหาปถวี กมฺปิตา, ตญฺจ ปน อกาลิกํ กทาจุปฺปตฺติกํ อฎฺฐหิ เหตูหิ วิปฺปมุตฺตํ, ตสฺมา อคณิตํ อฎฺฐหิ เหตูหิฯ</p>


<p>‘‘ยถา, มหาราช, โลเก ตโย เยว เมฆา คณียนฺติ วสฺสิโก เหมนฺติโก ปาวุสโกติฯ ยทิ เต มุญฺจิตฺวา อโญฺญ เมโฆ ปวสฺสติ, น โส เมโฆ คณียติ สมฺมเตหิ เมเฆหิ, อกาลเมโฆเตฺวว สงฺขํ คจฺฉติฯ เอวเมว โข, มหาราช, เวสฺสนฺตเรน รญฺญา มหาทาเน ทียมาเน ยํ สตฺตกฺขตฺตุํ มหาปถวี กมฺปิตา, อกาลิกํ เอตํ กทาจุปฺปตฺติกํ อฎฺฐหิ เหตูหิ วิปฺปมุตฺตํ, น ตํ คณียติ อฎฺฐหิ เหตูหิฯ</p>


<p>‘‘ยถา วา ปน, มหาราช, หิมวนฺตา ปพฺพตา ปญฺจ นทิสตานิ สนฺทนฺติ, เตสํ, มหาราช, ปญฺจนฺนํ นทิสตานํ ทเสว นทิโย นทิคณนาย คณียนฺติฯ เสยฺยถีทํ, คงฺคา ยมุนา อจิรวตี  สรภู มหี สินฺธุ สรสฺสตี เวตฺรวตี วีตํสา จนฺทภาคาติ, อวเสสา นทิโย นทิคณนาย อคณิตาฯ กิํ การณา? น ตา นทิโย ธุวสลิลาฯ เอวเมว โข, มหาราช, เวสฺสนฺตเรน รญฺญา มหาทาเน ทียมาเน ยํ สตฺตกฺขตฺตุํ มหาปถวี กมฺปิตา, อกาลิกํ เอตํ กทาจุปฺปตฺติกํ อฎฺฐหิ เหตูหิ วิปฺปมุตฺตํ, น ตํ คณียติ อฎฺฐหิ เหตูหิฯ</p>


<p>‘‘ยถา วา ปน, มหาราช, รโญฺญ สตมฺปิ ทฺวิสตมฺปิ ติสตมฺปิ อมจฺจา โหนฺติ, เตสํ ฉ เยว ชนา อมจฺจคณนาย คณียนฺติฯ เสยฺยถีทํ, เสนาปติ ปุโรหิโต อกฺขทโสฺส ภณฺฑาคาริโก ฉตฺตคฺคาหโก ขคฺคคฺคาหโกฯ เอเต เยว อมจฺจคณนาย คณียนฺติฯ กิํ การณา? ยุตฺตตฺตา ราชคุเณหิ, อวเสสา อคณิตา, สเพฺพ อมจฺจาเตฺวว สงฺขํ คจฺฉนฺติ ฯ เอวเมว โข, มหาราช, เวสฺสนฺตเรน รญฺญา มหาทาเน ทียมาเน ยํ สตฺตกฺขตฺตุํ มหาปถวี กมฺปิตา, อกาลิกํ เอตํ กทาจุปฺปตฺติกํ อฎฺฐหิ เหตูหิ วิปฺปมุตฺตํ, น ตํ คณียติ อฎฺฐหิ เหตูหิฯ</p>


<p>‘‘สุยฺยติ  นุ โข, มหาราช, เอตรหิ ชินสาสเน กตาธิการานํ ทิฎฺฐธมฺมสุขเวทนียกมฺมํ, กิตฺติ จ เยสํ อพฺภุคฺคตา เทวมนุเสฺสสู’’ติ? ‘‘อาม, ภเนฺต, สุยฺยติ เอตรหิ ชินสาสเน กตาธิการานํ ทิฎฺฐธมฺมสุขเวทนียกมฺมํ, กิตฺติ จ เยสํ อพฺภุคฺคตา เทวมนุเสฺสสุ สตฺต ชนาติ’’ฯ ‘‘เก จ เต, มหาราชา’’ติ? ‘‘สุมโน จ, ภเนฺต, มาลากาโร, เอกสาฎโก จ พฺราหฺมโณ, ปุโณฺณ จ ภตโก, มลฺลิกา จ เทวี, โคปาลมาตา จ เทวี, สุปฺปิยา จ อุปาสิกา, ปุณฺณา จ ทาสีติ อิเม สตฺต ทิฎฺฐธมฺมสุขเวทนียา สตฺตา, กิตฺติ จ อิเมสํ อพฺภุคฺคตา เทวมนุเสฺสสู’’ติฯ</p>


<p>‘‘อปเรปิ สุยฺยนฺติ นุ โข อตีเต มานุสเกเนว สรีรเทเหน ติทสภวนํ คตา’’ติ? ‘‘อาม, ภเนฺต, สุยฺยนฺตี’’ติฯ ‘‘เก จ เต, มหาราชา’’ติ? ‘‘คุตฺติโล จ คนฺธโพฺพ, สาธีโน จ ราชา, นิมิ จ ราชา, มนฺธาตา จ ราชาติ อิเม จตุโร ชนา สุยฺยนฺติ, เตเนว มานุสเกน สรีรเทเหน ติทสภวนํ คตา’’ติฯ ‘‘สุจิรมฺปิ กตํ สุยฺยติ สุกตทุกฺกฎนฺติ? สุตปุพฺพํ ปน ตยา, มหาราช, อตีเต วา อทฺธาเน วตฺตมาเน วา อทฺธาเน อิตฺถนฺนามสฺส ทาเน ทียมาเน สกิํ วา ทฺวิกฺขตฺตุํ วา ติกฺขตฺตุํ วา มหาปถวี กมฺปิตา’’ติ? ‘‘น หิ ภเนฺต’’ติฯ ‘‘อตฺถิ เม, มหาราช, อาคโม อธิคโม ปริยตฺติ สวนํ สิกฺขาพลํ สุสฺสูสา ปริปุจฺฉา อาจริยุปาสนํ, มยาปิ น สุตปุพฺพํ ‘อิตฺถนฺนามสฺส ทาเน ทียมาเน สกิํ วา ทฺวิกฺขตฺตุํ วา ติกฺขตฺตุํ วา มหาปถวี กมฺปิตา’ติ ฐเปตฺวา เวสฺสนฺตรสฺส ราชวสภสฺส ทานวรํ ฯ ภควโต จ, มหาราช, กสฺสปสฺส, ภควโต จ สกฺยมุนิโนติ ทฺวินฺนํ พุทฺธานํ อนฺตเร คณนปถํ  วีติวตฺตา วสฺสโกฎิโย อติกฺกนฺตา, ตตฺถปิ เม สวนํ นตฺถิ ‘อิตฺถนฺนามสฺส ทาเน ทียมาเน สกิํ วา ทฺวิกฺขตฺตุํ วา ติกฺขตฺตุํ วา มหาปถวี กมฺปิตา’ติฯ น, มหาราช, ตาวตเกน วีริเยน ตาวตเกน ปรกฺกเมน มหาปถวี กมฺปติ, คุณภารภริตา, มหาราช, สพฺพโสเจยฺยกิริยคุณภารภริตา ธาเรตุํ น วิสหนฺตี มหาปถวี จลติ กมฺปติ ปเวธติฯ</p>


<p>‘‘ยถา, มหาราช, สกฎสฺส อติภารภริตสฺส นาภิโย จ เนมิโย จ ผลนฺติ อโกฺข ภิชฺชติ, เอวเมว โข, มหาราช, สพฺพโสเจยฺยกิริยคุณภารภริตา มหาปถวี ธาเรตุํ น วิสหนฺตี จลติ กมฺปติ ปเวธติฯ</p>


<p>‘‘ยถา  วา ปน, มหาราช, คคนํ อนิลชลเวคสญฺฉาทิตํ อุสฺสนฺนชลภารภริตํ อติวาเตน ผุฎิตตฺตา นทติ รวติ คฬคฬายติ, เอวเมว โข, มหาราช, มหาปถวี รโญฺญ เวสฺสนฺตรสฺส ทานพลวิปุลอุสฺสนฺนภารภริตา ธาเรตุํ น วิสหนฺตี จลติ กมฺปติ ปเวธติฯ น หิ, มหาราช, รโญฺญ เวสฺสนฺตรสฺส จิตฺตํ ราควเสน ปวตฺตติ, น โทสวเสน ปวตฺตติ, น โมหวเสน ปวตฺตติ, น มานวเสน ปวตฺตติ, น ทิฎฺฐิวเสน ปวตฺตติ, น กิเลสวเสน ปวตฺตติ, น วิตกฺกวเสน ปวตฺตติ, น อรติวเสน ปวตฺตติ, อถ โข ทานวเสน พหุลํ ปวตฺตติ ‘กินฺติ อนาคตา ยาจกา มม สนฺติเก อาคเจฺฉยฺยุํ, อาคตา จ ยาจกา ยถากามํ ลภิตฺวา อตฺตมนา ภเวยฺยุ’นฺติ สตตํ สมิตํ ทานํ ปติ มานสํ ฐปิตํ โหติฯ รโญฺญ, มหาราช, เวสฺสนฺตรสฺส สตตํ สมิตํ ทสสุ ฐาเนสุ มานสํ ฐปิตํ โหติ ทเม สเม ขนฺติยํ สํวเร ยเม นิยเม อโกฺกเธ อวิหิํสายํ สเจฺจ โสเจเยฺยฯ รโญฺญ, มหาราช, เวสฺสนฺตรสฺส กาเมสนา ปหีนา, ภเวสนา ปฎิปฺปสฺสทฺธา, พฺรหฺมจริเยสนาย เยว อุสฺสุกฺกํ อาปโนฺน, รโญฺญ, มหาราช, เวสฺสนฺตรสฺส อตฺตรกฺขา  ปหีนา, สพฺพสตฺตรกฺขาย อุสฺสุกฺกํ อาปโนฺน ‘กินฺติ อิเม สตฺตา สมคฺคา อสฺสุ อโรคา สธนา ทีฆายุกา’ติ  พหุลํ เยว มานสํ ปวตฺตติฯ ททมาโน จ, มหาราช, เวสฺสนฺตโร ราชา ตํ ทานํ น ภวสมฺปตฺติเหตุ เทติ, น ธนเหตุ เทติ, น ปฎิทานเหตุ เทติ, น อุปลาปนเหตุ เทติ, น อายุเหตุ เทติ, น วณฺณเหตุ เทติ, น สุขเหตุ เทติ, น พลเหตุ เทติ, น ยสเหตุ เทติ, น ปุตฺตเหตุ เทติ, น ธีตุเหตุ เทติ, อถ โข สพฺพญฺญุตญาณเหตุ สพฺพญฺญุตญาณรตนสฺส การณา เอวรูเป อตุลวิปุลานุตฺตเร ทานวเร อทาสิ, สพฺพญฺญุตํ ปโตฺต จ อิมํ คาถํ อภาสิ –</p>


<p>
‘‘‘ชาลิํ  
กณฺหาชินํ ธีตํ, มทฺทิเทวิํ ปติพฺพตํ;  
  
จชมาโน น จิเนฺตสิํ, โพธิยา เยว การณา’ติฯ  
</p>
  
<p>‘‘เวสฺสนฺตโร, มหาราช, ราชา อโกฺกเธน โกธํ ชินาติ, อสาธุํ สาธุนา ชินาติ, กทริยํ ทาเนน ชินาติ, อลิกวาทินํ สเจฺจน ชินาติ, สพฺพํ อกุสลํ กุสเลน ชินาติฯ ตสฺส เอวํ ททมานสฺส ธมฺมานุคตสฺส ธมฺมสีสกสฺส  ทานนิสฺสนฺทพลว  วีริยวิปุลวิปฺผาเรน เหฎฺฐา มหาวาตา สญฺจลนฺติ  สณิกํ สณิกํ สกิํ สกิํ อากุลากุลา วายนฺติ โอนมนฺติ อุนฺนมนฺติ วินมนฺติ, ฉินฺนปตฺตปาทปา  ปปตนฺติ, คุมฺพํ คุมฺพํ วลาหกา คคเน สนฺธาวนฺติ, รโชสญฺจิตา วาตา ทารุณา โหนฺติ, คคนํ อุปฺปีฬิตา วาตา วายนฺติ, สหสา ธมธมายนฺติ, มหาภีโม สโทฺท นิจฺฉรติ, เตสุ วาเตสุ กุปิเตสุ อุทกํ สณิกํ สณิกํ จลติ, อุทเก จลิเต ขุพฺภนฺติ มจฺฉกจฺฉปา, ยมกยมกา อูมิโย ชายนฺติ, ชลจรา สตฺตา ตสนฺติ, ชลวีจิ ยุคนโทฺธ วตฺตติ, วีจินาโท ปวตฺตติ, โฆรา พุพฺพุฬา  อุฎฺฐหนฺติ, เผณมาลา ภวนฺติ, อุตฺตรติ มหาสมุโทฺท, ทิสาวิทิสํ ธาวติ อุทกํ, อุทฺธํโสตปฎิโสตมุขา สนฺทนฺติ สลิลธารา, ตสนฺติ อสุรา ครุฬา นาคา ยกฺขา, อุพฺพิชฺชนฺติ ‘กิํ นุ โข, กถํ นุ โข, สาคโร วิปริวตฺตตี’ติ, คมนปถเมสนฺติ ภีตจิตฺตา, ขุภิเต ลุฬิเต ชลธาเร ปกมฺปติ มหาปถวี สนคา สสาครา , ปริวตฺตติ สิเนรุคิริ กูฎเสลสิขโร วินมมาโน โหติ, วิมนา โหนฺติ อหินกุลพิฬารโกฎฺฐุกสูกรมิคปกฺขิโน, รุทนฺติ ยกฺขา อเปฺปสกฺขา, หสนฺติ ยกฺขา มเหสกฺขา กมฺปมานาย มหาปถวิยาฯ</p>


<p>‘‘ยถา, มหาราช, มหติ มหาปริโยเค อุทฺธนคเต อุทกสมฺปุเณฺณ อากิณฺณตณฺฑุเล เหฎฺฐโต อคฺคิ ชลมาโน ปฐมํ ตาว ปริโยคํ สนฺตาเปติ, ปริโยโค สนฺตโตฺต อุทกํ สนฺตาเปติ, อุทกํ สนฺตตฺตํ ตณฺฑุลํ สนฺตาเปติ, ตณฺฑุลํ สนฺตตฺตํ อุมฺมุชฺชติ นิมุชฺชติ, พุพฺพุฬกชาตํ โหติ, เผณมาลา อุตฺตรติ; เอวเมว โข, มหาราช, เวสฺสนฺตโร ราชา ยํ โลเก ทุจฺจชํ, ตํ จชิ, ตสฺส ตํ ทุจฺจชํ จชนฺตสฺส ทานสฺส สภาวนิสฺสเนฺทน เหฎฺฐา มหาวาตา ธาเรตุํ น วิสหนฺตา ปริกุปฺปิํสุ , มหาวาเตสุ ปริกุปิเตสุ  อุทกํ กมฺปิ, อุทเก กมฺปิเต มหาปถวี กมฺปิ, อิติ ตทา มหาวาตา จ อุทกญฺจ มหาปถวี จาติ อิเม ตโย เอกมนา วิย อเหสุํ มหาทานนิสฺสเนฺทน วิปุลพลวีริเยน นเตฺถทิโส, มหาราช, อญฺญสฺส ทานานุภาโว, ยถา เวสฺสนฺตรสฺส รโญฺญ มหาทานานุภาโวฯ ยถา, มหาราช, มหิยา พหุวิธา มณโย วิชฺชนฺติฯ เสยฺยถีทํ, อินฺทนีโล มหานีโล โชติรโส เวฬุริโย อุมฺมาปุโปฺผ สิรีสปุโปฺผ  มโนหโร สูริยกโนฺต จนฺทกโนฺต วชิโร ขโชฺชปนโก ผุสฺสราโค  โลหิตโงฺค มสารคโลฺลติ, เอเต สเพฺพ อติกฺกมฺม จกฺกวตฺติมณิ อคฺคมกฺขายติ, จกฺกวตฺติมณิ, มหาราช, สมนฺตา โยชนํ โอภาเสติฯ เอวเมว โข, มหาราช, ยํ กิญฺจิ มหิยา ทานํ วิชฺชติ อปิ อสทิสทานํ ปรมํ, ตํ สพฺพํ อติกฺกมฺม เวสฺสนฺตรสฺส รโญฺญ มหาทานํ อคฺคมกฺขายติ, เวสฺสนฺตรสฺส, มหาราช, รโญฺญ มหาทาเน ทียมาเน สตฺตกฺขตฺตุํ มหาปถวี กมฺปิตา’’ติฯ</p>


<p>‘‘อจฺฉริยํ, ภเนฺต นาคเสน, พุทฺธานํ, อพฺภุตํ, ภเนฺต นาคเสน, พุทฺธานํ, ยํ ตถาคโต โพธิสโตฺต สมาโน  อสโม โลเกน เอวํขนฺติ เอวํจิโตฺต เอวํอธิมุตฺติ เอวํอธิปฺปาโย, โพธิสตฺตานํ, ภเนฺต นาคเสน, ปรกฺกโม ทกฺขาปิโต, ปารมี จ ชินานํ ภิโยฺย โอภาสิตา, จริยํ จรโตปิ ตาว ตถาคตสฺส สเทวเก โลเก เสฎฺฐภาโว อนุทสฺสิโตฯ สาธุ, ภเนฺต นาคเสน, โถมิตํ ชินสาสนํ, โชติตา ชินปารมี, ฉิโนฺน ติตฺถิยานํ วาทคณฺฐิ, ภิโนฺน ปราปวาทกุโมฺภ , ปโญฺห คมฺภีโร อุตฺตานีกโต, คหนํ อคหนํ กตํ, สมฺมา ลทฺธํ ชินปุตฺตานํ นิพฺพาหนํ , เอวเมตํ คณิวรปวร ตถา สมฺปฎิจฺฉามา’’ติฯ</p>

</p>


<h3>๕. สิวิราชจกฺขุทานปโญฺห</h3>
<p> ‘‘ภเนฺต นาคเสน, ตุเมฺห เอวํ ภณถ ‘สิวิราเชน ยาจกสฺส จกฺขูนิ ทินฺนานิ, อนฺธสฺส สโต ปุน ทิพฺพจกฺขูนิ อุปฺปนฺนานี’ติ, เอตมฺปิ วจนํ สกสฎํ สนิคฺคหํ สโทสํ ‘เหตุสมุคฺฆาเต อเหตุสฺมิํ อวตฺถุสฺมิํ นตฺถิ ทิพฺพจกฺขุสฺส อุปฺปาโท’ติ สุเตฺต วุตฺตํ, ยทิ, ภเนฺต นาคเสน, สิวิราเชน ยาจกสฺส จกฺขูนิ ทินฺนานิ, เตน หิ ‘ปุน ทิพฺพจกฺขูนิ อุปฺปนฺนานี’ติ ยํ วจนํ, ตํ มิจฺฉา; ยทิ ทิพฺพจกฺขูนิ อุปฺปนฺนานิ, เตน หิ ‘สิวิราเชน ยาจกสฺส จกฺขูนิ ทินฺนานี’ติ ยํ วจนํ, ตมฺปิ มิจฺฉาฯ อยมฺปิ อุภโต โกฎิโก ปโญฺห คณฺฐิโตปิ คณฺฐิตโร เวฐโตปิ เวฐตโร คหนโตปิ คหนตโร, โส ตวานุปฺปโตฺต, ตตฺถ ฉนฺทมภิชเนหิ นิพฺพาหนาย ปรวาทานํ นิคฺคหายา’’ติฯ</p>


<p>‘‘ทินฺนานิ , มหาราช, สิวิราเชน ยาจกสฺส จกฺขูนิ, ตตฺถ มา วิมติํ อุปฺปาเทหิ, ปุน  ทิพฺพานิ จ จกฺขูนิ อุปฺปนฺนานิ, ตตฺถาปิ มา วิมติํ ชเนหี’’ติฯ ‘‘อปิ นุ โข, ภเนฺต นาคเสน, เหตุสมุคฺฆาเต อเหตุสฺมิํ อวตฺถุสฺมิํ ทิพฺพจกฺขุ อุปฺปชฺชตี’’ติ? ‘‘น หิ, มหาราชา’’ติฯ ‘‘กิํ ปน, ภเนฺต, เอตฺถ  การณํ, เยน การเณน เหตุสมุคฺฆาเต อเหตุสฺมิํ อวตฺถุสฺมิํ ทิพฺพจกฺขุ อุปฺปชฺชติ, อิงฺฆ ตาว การเณน มํ สญฺญาเปหี’’ติ?</p>


<p>‘‘กิํ ปน, มหาราช, อตฺถิ โลเก สจฺจํ นาม, เยน สจฺจวาทิโน สจฺจกิริยํ กโรนฺตี’’ติ? ‘‘อาม, ภเนฺต, อตฺถิ โลเก สจฺจํ นาม, สเจฺจน, ภเนฺต นาคเสน, สจฺจวาทิโน สจฺจกิริยํ กตฺวา เทวํ วสฺสาเปนฺติ, อคฺคิํ นิพฺพาเปนฺติ, วิสํ ปฎิหนนฺติ, อญฺญมฺปิ วิวิธํ กตฺตพฺพํ กโรนฺตี’’ติฯ ‘‘เตน หิ, มหาราช, ยุชฺชติ สเมติ สิวิราชสฺส สจฺจพเลน ทิพฺพจกฺขูนิ อุปฺปนฺนานีติ, สจฺจพเลน, มหาราช, อวตฺถุสฺมิํ ทิพฺพจกฺขุ อุปฺปชฺชติ, สจฺจํ เยว ตตฺถ วตฺถุ ภวติ ทิพฺพจกฺขุสฺส อุปฺปาทายฯ</p>


<p>‘‘ยถา, มหาราช, เย เกจิ สตฺตา สจฺจมนุคายนฺติ ‘มหาเมโฆ ปวสฺสตู’ติ, เตสํ สห สจฺจมนุคีเตน มหาเมโฆ ปวสฺสติ, อปิ นุ โข, มหาราช, อตฺถิ อากาเส วสฺสเหตุ สนฺนิจิโต ‘เยน เหตุนา มหาเมโฆ ปวสฺสตี’’’ติ? ‘‘น หิ, ภเนฺต, สจฺจํ เยว ตตฺถ เหตุ ภวติ มหโต เมฆสฺส ปวสฺสนายา’’ติฯ ‘‘เอวเมว โข, มหาราช, นตฺถิ ตสฺส ปกติเหตุ, สจฺจํ เยเวตฺถ วตฺถุ ภวติ ทิพฺพจกฺขุสฺส อุปฺปาทายาติฯ</p>


<p>‘‘ยถา วา ปน, มหาราช, เย เกจิ สตฺตา สจฺจมนุคายนฺติ ‘ชลิตปชฺชลิตมหาอคฺคิกฺขโนฺธ ปฎินิวตฺตตู’ติ, เตสํ สห สจฺจมนุคีเตน ชลิตปชฺชลิตมหาอคฺคิกฺขโนฺธ ขเณน ปฎินิวตฺตติฯ อปิ นุ โข, มหาราช, อตฺถิ ตสฺมิํ ชลิตปชฺชลิเต มหาอคฺคิกฺขเนฺธ เหตุ สนฺนิจิโต ‘เยน เหตุนา ชลิตปชฺชลิตมหาอคฺคิกฺขโนฺธ ขเณน ปฎินิวตฺตตี’’ติ? ‘‘น หิ, ภเนฺต, สจฺจํ เยว ตตฺถ วตฺถุ โหติ ตสฺส ชลิตปชฺชลิตสฺส มหาอคฺคิกฺขนฺธสฺส ขเณน ปฎินิวตฺตนายา’’ติฯ ‘‘เอวเมว โข, มหาราช, นตฺถิ ตสฺส ปกติเหตุ, สจฺจํ เยเวตฺถ วตฺถุ ภวติ ทิพฺพจกฺขุสฺส อุปฺปาทายาติฯ</p>


<p>‘‘ยถา วา ปน, มหาราช, เย เกจิ สตฺตา สจฺจมนุคายนฺติ  ‘วิสํ หลาหลํ อคทํ ภวตู’ติฯ เตสํ สห สจฺจมนุคีเตน วิสํ หลาหลํ ขเณน  อคทํ ภวติ, อปิ นุ โข, มหาราช, อตฺถิ ตสฺมิํ หลาหลวิเส เหตุ สนฺนิจิโต ‘เยน เหตุนา วิสํ หลาหลํ ขเณน อคทํ ภวตี’’’ติ? ‘‘น หิ, ภเนฺต, สจฺจํ เยว ตตฺถ เหตุ ภวติ วิสสฺส หลาหลสฺส ขเณน  ปฎิฆาตายา’’ติฯ ‘‘เอวเมว โข, มหาราช, วินา ปกติเหตุํ สจฺจํ เยเวตฺถ วตฺถุ ภวติ ทิพฺพจกฺขุสฺส อุปฺปาทายาติฯ</p>


<p>‘‘จตุนฺนมฺปิ, มหาราช, อริยสจฺจานํ ปฎิเวธาย นตฺถญฺญํ วตฺถุ, สจฺจํ วตฺถุํ กตฺวา จตฺตาริ อริยสจฺจานิ ปฎิวิชฺฌนฺตีติฯ อตฺถิ, มหาราช, จีนวิสเย จีนราชา, โส มหาสมุเทฺท กีฬิตุกาโม  จตุมาเส จตุมาเส สจฺจกิริยํ กตฺวา สห รเถน อโนฺตมหาสมุเทฺท โยชนํ ปวิสติ, ตสฺส รถสีสสฺส ปุรโต ปุรโต มหาวาริกฺขโนฺธ ปฎิกฺกมติ, นิกฺขนฺตสฺส ปุน โอตฺถรติ, อปิ นุ โข, มหาราช, โส มหาสมุโทฺท สเทวมนุเสฺสนปิ โลเกน ปกติกายพเลน สกฺกา ปฎิกฺกมาเปตุ’’นฺติ? ‘‘อติปริตฺตเกปิ, ภเนฺต, ตฬาเก อุทกํ น สกฺกา สเทวมนุเสฺสนปิ โลเกน ปกติกายพเลน ปฎิกฺกมาเปตุํ, กิํ ปน มหาสมุเทฺท อุทก’’นฺติ? ‘‘อิมินาปิ, มหาราช, การเณน สจฺจพลํ ญาตพฺพํ ‘นตฺถิ ตํ ฐานํ, ยํ สเจฺจน น ปตฺตพฺพ’นฺติฯ</p>


<p>‘‘นคเร, มหาราช, ปาฎลิปุเตฺต อโสโก ธมฺมราชา สเนคมชานปทอมจฺจภฎพลมหามเตฺตหิ ปริวุโต คงฺคํ นทิํ  นวสลิลสมฺปุณฺณํ สมติตฺถิกํ สมฺภริตํ ปญฺจโยชนสตายามํ โยชนปุถุลํ สนฺทมานํ ทิสฺวา อมเจฺจ เอวมาห ‘อตฺถิ โกจิ, ภเณ, สมโตฺถ, โย อิมํ มหาคงฺคํ ปฎิโสตํ สนฺทาเปตุ’นฺติฯ อมจฺจา อาหํสุ ‘ทุกฺกรํ เทวา’ติฯ</p>


<p>‘‘ตสฺมิํ เยว คงฺคากูเล ฐิตา พนฺธุมตี นาม คณิกา อโสฺสสิ รญฺญา กิร เอวํ  วุตฺตํ ‘สกฺกา นุ โข อิมํ มหาคงฺคํ ปฎิโสตํ สนฺทาเปตุ’นฺติ, สา เอวมาห ‘อหญฺหิ นคเร ปาฎลิปุเตฺต คณิกา รูปูปชีวินี อนฺติมชีวิกา, มม ตาว ราชา สจฺจกิริยํ ปสฺสตู’ติฯ อถ สา สจฺจกิริยํ อกาสิ, สห ตสฺสา สจฺจกิริยาย ขเณน สา มหาคงฺคา คฬคฬายนฺตี ปฎิโสตํ สนฺทิตฺถ มหโต ชนกายสฺส ปสฺสโตฯ</p>


<p>‘‘อถ ราชา คงฺคาย อาวฎฺฎอูมิเวคชนิตํ หลาหลสทฺทํ สุตฺวา วิมฺหิโต อจฺฉริยพฺภุตชาโต อมเจฺจ เอวมาห ‘กิสฺสายํ, ภเณ, มหาคงฺคา ปฎิโสตํ สนฺทตี’ติ? ‘พนฺธุมตี, มหาราช, คณิกา ตว วจนํ สุตฺวา  สจฺจกิริยํ อกาสิ, ตสฺสา สจฺจกิริยาย มหาคงฺคา อุทฺธํมุขา สนฺทตี’ติฯ</p>


<p>‘‘อถ สํวิคฺคหทโย ราชา ตุริตตุริโต สยํ คนฺตฺวา ตํ คณิกํ ปุจฺฉิ ‘สจฺจํ กิร, เช , ตยา สจฺจกิริยาย อยํ คงฺคา ปฎิโสตํ สนฺทาปิตา’ติ? ‘อาม เทวา’ติฯ ราชา อาห ‘กิํ เต ตตฺถ พลํ อตฺถิ, โก วา เต วจนํ อาทิยติ อนุมฺมโตฺต, เกน ตฺวํ พเลน อิมํ มหาคงฺคํ ปฎิโสตํ สนฺทาเปสี’ติ? สา อาห ‘สจฺจพเลนาหํ, มหาราช, อิมํ มหาคงฺคํ ปฎิโสตํ สนฺทาเปสิ’นฺติฯ ราชา อาห ‘กิํ เต สจฺจพลํ อตฺถิ โจริยา ธุตฺติยา อสติยา ฉินฺนิกาย ปาปิยา ภินฺนสีลาย  หิริอติกฺกนฺติกาย อนฺธชนปโลภิกายา’ติฯ ‘สจฺจํ, มหาราช, ตาทิสิกา อหํ, ตาทิสิกายปิ เม, มหาราช, สจฺจกิริยา อตฺถิ, ยายาหํ อิจฺฉมานา สเทวกมฺปิ โลกํ ปริวเตฺตยฺย’นฺติฯ ราชา อาห ‘กตมา ปน สา โหติ สจฺจกิริยา, อิงฺฆ มํ สาเวหี’ติฯ ‘โย เม, มหาราช, ธนํ เทติ ขตฺติโย วา พฺราหฺมโณ วา เวโสฺส วา สุโทฺท วา อโญฺญ วา โกจิ, เตสํ สมกํ เยว อุปฎฺฐหามิ, ‘‘ขตฺติโย’’ติ วิเสโส นตฺถิ, ‘‘สุโทฺท’’ติ อติมญฺญนา  นตฺถิ, อนุนยปฺปฎิฆวิปฺปมุตฺตา ธนสฺสามิกํ ปริจรามิ, เอสา เม เทว สจฺจกิริยา, ยายาหํ อิมํ มหาคงฺคํ ปฎิโสตํ สนฺทาเปสิ’นฺติฯ</p>


<p>‘‘อิติปิ, มหาราช, สเจฺจ ฐิตา น กิญฺจิ อตฺถํ น วินฺทนฺติฯ ทินฺนานิ จ, มหาราช, สิวิราเชน ยาจกสฺส จกฺขูนิ , ทิพฺพจกฺขูนิ จ อุปฺปนฺนานิ, ตญฺจ สจฺจกิริยายฯ ยํ ปน สุเตฺต วุตฺตํ ‘มํสจกฺขุสฺมิํ นเฎฺฐ อเหตุสฺมิํ อวตฺถุสฺมิํ นตฺถิ ทิพฺพจกฺขุสฺส อุปฺปาโท’ติฯ ตํ ภาวนามยํ จกฺขุํ สนฺธาย วุตฺตํ, เอวเมตํ, มหาราช, ธาเรหี’’ติฯ ‘‘สาธุ, ภเนฺต นาคเสน, สุนิเพฺพฐิโต ปโญฺห, สุนิทฺทิโฎฺฐ นิคฺคโห, สุมทฺทิตา ปรวาทา, เอวเมตํ ตถา สมฺปฎิจฺฉามี’’ติฯ</p>

</p>


<h3>๖. คพฺภาวกฺกนฺติปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา ‘ติณฺณํ โข ปน, ภิกฺขเว, สนฺนิปาตา คพฺภสฺส อวกฺกนฺติ  โหติ, อิธ มาตาปิตโร จ สนฺนิปติตา  โหนฺติ, มาตา จ อุตุนี โหติ, คนฺธโพฺพ จ ปจฺจุปฎฺฐิโต โหติ, อิเมสํ โข, ภิกฺขเว, ติณฺณํ สนฺนิปาตา คพฺภสฺส อวกฺกนฺติ โหตี’ติ, อเสสวจนเมตํ, นิเสฺสสวจนเมตํ, นิปฺปริยายวจนเมตํ, อรหสฺสวจนเมตํ, สเทวมนุสฺสานํ มเชฺฌ นิสีทิตฺวา ภณิตํ, อยญฺจ ทฺวินฺนํ สนฺนิปาตา คพฺภสฺส อวกฺกนฺติ ทิสฺสติ, ทุกูเลน ตาปเสน ปาริกาย ตาปสิยา อุตุนิกาเล ทกฺขิเณน หตฺถงฺคุเฎฺฐน  นาภิ ปรามฎฺฐา, ตสฺส เตน นาภิปรามสเนน สามกุมาโร นิพฺพโตฺตฯ มาตเงฺคนาปิ อิสินา พฺราหฺมณกญฺญาย อุตุนิกาเล ทกฺขิเณน หตฺถงฺคุเฎฺฐน นาภิ ปรามฎฺฐา, ตสฺส เตน นาภิปรามสเนน มณฺฑโพฺย นาม มาณวโก นิพฺพโตฺตติฯ ยทิ, ภเนฺต นาคเสน, ภควตา ภณิตํ ‘ติณฺณํ โข ปน, ภิกฺขเว, สนฺนิปาตา คพฺภสฺส อวกฺกนฺติ โหตี’ติฯ เตน หิ สาโม จ กุมาโร มณฺฑโพฺย จ มาณวโก อุโภปิ เต นาภิปรามสเนน นิพฺพตฺตาติ ยํ วจนํ, ตํ มิจฺฉาฯ ยทิ, ภเนฺต, ตถาคเตน ภณิตํ ‘สาโม จ กุมาโร มณฺฑโพฺย จ มาณวโก นาภิปรามสเนน นิพฺพตฺตา’’ติ, เตน หิ ‘ติณฺณํ โข ปน, ภิกฺขเว, สนฺนิปาตา  คพฺภสฺส อวกฺกนฺติ โหตี’ติ ยํ วจนํ, ตมฺปิ มิจฺฉาฯ อยมฺปิ อุภโต โกฎิโก ปโญฺห สุคมฺภีโร สุนิปุโณ วิสโย พุทฺธิมนฺตานํ, โส ตวานุปฺปโตฺต, ฉินฺท วิมติปถํ, ธาเรหิ ญาณวรปฺปโชฺชต’’นฺติฯ</p>


<p>‘‘ภาสิตเมฺปตํ, มหาราช, ภควตา ‘ติณฺณํ โข ปน, ภิกฺขเว, สนฺนิปาตา คพฺภสฺส อวกฺกนฺติ โหติ, อิธ มาตาปิตโร จ สนฺนิปติตา โหนฺติ, มาตา จ อุตุนี โหติ, คนฺธโพฺพ จ ปจฺจุปฎฺฐิโต โหติ, เอวํ ติณฺณํ สนฺนิปาตา คพฺภสฺส อวกฺกนฺติ โหตี’ติฯ ภณิตญฺจ ‘สาโม จ กุมาโร มณฺฑโพฺย จ มาณวโก นาภิปรามสเนน นิพฺพตฺตา’’ติฯ ‘‘เตน หิ, ภเนฺต นาคเสน, เยน การเณน ปโญฺห สุวินิจฺฉิโต โหติ, เตน การเณน มํ สญฺญาเปหี’’ติฯ</p>


<p>‘‘สุตปุพฺพํ ปน ตยา, มหาราช, สํกิโจฺจ จ กุมาโร อิสิสิโงฺค จ ตาปโส เถโร จ กุมารกสฺสโป ‘อิมินา นาม เต นิพฺพตฺตา’’ติ? ‘‘อาม, ภเนฺต, สุยฺยติ, อพฺภุคฺคตา เตสํ ชาติ, เทฺว มิคเธนุโย ตาว อุตุนิกาเล ทฺวินฺนํ ตาปสานํ ปสฺสาวฎฺฐานํ อาคนฺตฺวา สสมฺภวํ ปสฺสาวํ ปิวิํสุ, เตน ปสฺสาวสมฺภเวน สํกิโจฺจ จ กุมาโร อิสิสิโงฺค จ ตาปโส นิพฺพตฺตาฯ เถรสฺส อุทายิสฺส ภิกฺขุนุปสฺสยํ อุปคตสฺส  รตฺตจิเตฺตน ภิกฺขุนิยา องฺคชาตํ อุปนิชฺฌายนฺตสฺส สมฺภวํ กาสาเว มุจฺจิฯ อถ โข อายสฺมา อุทายิ ตํ ภิกฺขุนิํ เอตทโวจ ‘คจฺฉ ภคินิ, อุทกํ อาหร อนฺตรวาสกํ โธวิสฺสามี’ติฯ ‘อาหรยฺย อหเมว โธวิสฺสามี’ติฯ ตโต สา ภิกฺขุนี อุตุนิสมเย ตํ สมฺภวํ เอกเทสํ มุเขน อคฺคเหสิ, เอกเทสํ องฺคชาเต ปกฺขิปิ, เตน เถโร กุมารกสฺสโป นิพฺพโตฺตติ เอตํ ชโน อาหา’’ติฯ</p>


<p>‘‘อปิ นุ โข ตฺวํ, มหาราช, สทฺทหสิ ตํ วจน’’นฺติ? ‘‘อาม ภเนฺต, พลวํ ตตฺถ มยํ การณํ อุปลภาม, เยน มยํ การเณน สทฺทหาม ‘อิมินา การเณน นิพฺพตฺตา’’ติฯ ‘‘กิํ ปเนตฺถ, มหาราช, การณ’’นฺติ? ‘‘สุปริกมฺมกเต , ภเนฺต, กลเล พีชํ นิปติตฺวา ขิปฺปํ สํวิรุหตี’’ติ ฯ ‘‘อาม มหาราชา’’ติฯ ‘‘เอวเมว โข, ภเนฺต, สา ภิกฺขุนี อุตุนี สมานา สณฺฐิเต กลเล รุหิเร ปจฺฉินฺนเวเค ฐิตาย ธาตุยา ตํ สมฺภวํ คเหตฺวา ตสฺมิํ กลเล ปกฺขิปิ, เตน ตสฺสา คโพฺภ สณฺฐาสิ, เอวํ ตตฺถ การณํ ปเจฺจม เตสํ นิพฺพตฺติยา’’ติฯ ‘‘เอวเมตํ, มหาราช, ตถา สมฺปฎิจฺฉามิ, โยนิปฺปเวเสน คโพฺภ สมฺภวตีติฯ สมฺปฎิจฺฉสิ ปน, ตฺวํ มหาราช, เถรสฺส กุมารกสฺสปสฺส คพฺภาวกฺกมน’’นฺติ? ‘‘อาม ภเนฺต’’ติฯ ‘‘สาธุ, มหาราช, ปจฺจาคโตสิ มม วิสยํ, เอกวิเธนปิ คพฺภาวกฺกนฺติํ กถยโนฺต มมานุพลํ ภวิสฺสสิ, อถ ยา ปน ตา เทฺว มิคเธนุโย ปสฺสาวํ ปิวิตฺวา คพฺภํ ปฎิลภิํสุ, ตาสํ ตฺวํ สทฺทหสิ คพฺภสฺสาวกฺกมน’’นฺติ? ‘‘อาม, ภเนฺต, ยํ กิญฺจิ ภุตฺตํ ปีตํ ขายิตํ เลหิตํ, สพฺพํ ตํ กลลํ โอสรติ, ฐานคตํ วุฑฺฒิมาปชฺชติฯ ยถา, ภเนฺต นาคเสน, ยา กาจิ สริตา นาม, สพฺพา ตา มหาสมุทฺทํ โอสรนฺติ, ฐานคตา วุฑฺฒิมาปชฺชนฺติฯ เอวเมว โข, ภเนฺต นาคเสน, ยํ กิญฺจิ ภุตฺตํ ปีตํ ขายิตํ เลหิตํ, สพฺพํ ตํ กลลํ โอสรติ, ฐานคตํ วุฑฺฒิมาปชฺชติ, เตนาหํ การเณน สทฺทหามิ มุขคเตนปิ คพฺภสฺส อวกฺกนฺติ โหตี’’ติฯ ‘‘สาธุ, มหาราช, คาฬฺหตรํ อุปคโตสิ มม วิสยํ, มุขปาเนนปิ ทฺวยสนฺนิปาโต ภวติฯ สํกิจฺจสฺส จ, มหาราช, กุมารสฺส อิสิสิงฺคสฺส จ ตาปสสฺส เถรสฺส จ กุมารกสฺสปสฺส คพฺภาวกฺกมนํ สมฺปฎิจฺฉสี’’ติ? ‘‘อาม, ภเนฺต, สนฺนิปาโต โอสรตี’’ติฯ</p>


<p>‘‘สาโมปิ, มหาราช, กุมาโร มณฺฑโพฺยปิ มาณวโก ตีสุ สนฺนิปาเตสุ อโนฺตคธา, เอกรสา เยว ปุริเมน, ตตฺถ การณํ วกฺขามิฯ ทุกูโล  จ, มหาราช, ตาปโส ปาริกา จ ตาปสี อุโภปิ เต อรญฺญวาสา อเหสุํ ปวิเวกาธิมุตฺตา อุตฺตมตฺถคเวสกา, ตปเตเชน ยาว พฺรหฺมโลกํ สนฺตาเปสุํ ฯ เตสํ ตทา สโกฺก เทวานมิโนฺท สายํ ปาตํ อุปฎฺฐานํ อาคจฺฉติฯ โส เตสํ ครุกตเมตฺตตาย อุปธาเรโนฺต อทฺทส อนาคตมทฺธาเน ทฺวินฺนมฺปิ เตสํ จกฺขูนํ อนฺตรธานํ, ทิสฺวา เต เอวมาห ‘เอกํ เม, โภโนฺต, วจนํ กโรถ, สาธุ เอกํ ปุตฺตํ ชเนยฺยาถ, โส ตุมฺหากํ อุปฎฺฐาโก ภวิสฺสติ อาลมฺพโน จา’ติฯ ‘อลํ, โกสิย, มา เอวํ ภณี’ติฯ เต ตสฺส ตํ วจนํ น สมฺปฎิจฺฉิํสุฯ อนุกมฺปโก อตฺถกาโม สโกฺก เทวานมิโนฺท ทุติยมฺปิ…เป.… ตติยมฺปิ เต เอวมาห ‘เอกํ เม, โภโนฺต, วจนํ กโรถ, สาธุ เอกํ ปุตฺตํ ชเนยฺยาถ, โส ตุมฺหากํ อุปฎฺฐาโก ภวิสฺสติ อาลมฺพโน จา’ติฯ ตติยมฺปิ เต อาหํสุ ‘อลํ, โกสิย, มา ตฺวํ โข อเมฺห อนเตฺถ นิโยเชหิ, กทายํ กาโย น ภิชฺชิสฺสติ, ภิชฺชตุ อยํ กาโย เภทนธโมฺม, ภิชฺชนฺติยาปิ ธรณิยา ปตเนฺตปิ เสลสิขเร ผลเนฺตปิ อากาเส ปตเนฺตปิ จนฺทิมสูริเย  เนว มยํ โลกธเมฺมหิ มิสฺสยิสฺสาม, มา ตฺวํ อมฺหากํ สมฺมุขภาวํ อุปคจฺฉ, อุปคตสฺส เต เอโส วิสฺสาโส, อนตฺถจโร ตฺวํ มเญฺญ’ติฯ</p>


<p>ตโต สโกฺก เทวานมิโนฺท เตสํ มนํ อลภมาโน ครุกโต ปญฺชลิโก ปุน ยาจิ ‘ยทิ เม วจนํ น อุสฺสหถ กาตุํ, ยทา ตาปสี อุตุนี โหติ ปุปฺผวตี, ตทา ตฺวํ, ภเนฺต, ทกฺขิเณน หตฺถงฺคุเฎฺฐน นาภิํ ปรามเสยฺยาสิ, เตน สา คพฺภํ ลจฺฉติ, สนฺนิปาโต เยเวส คพฺภาวกฺกนฺติยา’ติฯ ‘สโกฺกมหํ, โกสิย, ตํ วจนํ กาตุํ, น ตาวตเกน อมฺหากํ ตโป ภิชฺชติ, โหตู’ติ สมฺปฎิจฺฉิํสุฯ ตาย จ ปน เวลาย เทวภวเน อตฺถิ เทวปุโตฺต อุสฺสนฺนกุสลมูโล ขีณายุโก อายุกฺขยปฺปโตฺต ยทิจฺฉกํ สมโตฺถ โอกฺกมิตุํ อปิ จกฺกวตฺติกุเลปิฯ อถ สโกฺก เทวานมิโนฺท ตํ เทวปุตฺตํ อุปสงฺกมิตฺวา เอวมาห ‘เอหิ โข, มาริส, สุปภาโต เต ทิวโส, อตฺถสิทฺธิ อุปคตา, ยมหํ เต อุปฎฺฐานมาคมิํ, รมณีเย เต โอกาเส วาโส ภวิสฺสติ, ปติรูเป  กุเล ปฎิสนฺธิ ภวิสฺสติ, สุนฺทเรหิ มาตาปิตูหิ วเฑฺฒตโพฺพ, เอหิ เม วจนํ กโรหี’ติ ยาจิฯ ทุติยมฺปิ…เป.… ตติยมฺปิ ยาจิ สิรสิ ปญฺชลิกโตฯ</p>


<p>ตโต  โส เทวปุโตฺต เอวมาห ‘กตมํ ตํ, มาริส, กุลํ, ยํ ตฺวํ อภิกฺขณํ กิตฺตยสิ ปุนปฺปุน’นฺติฯ ‘ทุกูโล จ ตาปโส ปาริกา จ ตาปสี’ติฯ โส ตสฺส วจนํ สุตฺวา ตุโฎฺฐ สมฺปฎิจฺฉิ ‘สาธุ, มาริส, โย ตว ฉโนฺท, โส โหตุ, อากงฺขมาโน อหํ, มาริส, ปตฺถิเต กุเล อุปฺปเชฺชยฺยํ, กิมฺหิ กุเล อุปฺปชฺชามิ อณฺฑเช วา ชลาพุเช วา สํเสทเช วา โอปปาติเก วา’ติ? ‘ชลาพุชาย, มาริส, โยนิยา อุปฺปชฺชาหี’ติฯ อถ สโกฺก เทวานมิโนฺท อุปฺปตฺติทิวสํ วิคเณตฺวา ทุกูลสฺส ตาปสสฺส อาโรเจสิ ‘อสุกสฺมิํ นาม ทิวเส ตาปสี อุตุนี ภวิสฺสติ ปุปฺผวตี, ตทา ตฺวํ, ภเนฺต, ทกฺขิเณน หตฺถงฺคุเฎฺฐน นาภิํ ปรามเสยฺยาสี’ติฯ ตสฺมิํ, มหาราช, ทิวเส ตาปสี จ อุตุนี ปุปฺผวตี อโหสิ, เทวปุโตฺต จ ตตฺถูปโค ปจฺจุปฎฺฐิโต อโหสิ, ตาปโส จ ทกฺขิเณน หตฺถงฺคุเฎฺฐน ตาปสิยา นาภิํ ปรามสิ, อิติ เต ตโย สนฺนิปาตา อเหสุํ, นาภิปรามสเนน ตาปสิยา ราโค อุทปาทิ, โส ปนสฺสา ราโค นาภิปรามสนํ ปฎิจฺจ มา ตฺวํ สนฺนิปาตํ อชฺฌาจารเมว มญฺญิ, อูหสนมฺปิ  สนฺนิปาโต, อุลฺลปนมฺปิ สนฺนิปาโต, อุปนิชฺฌายนมฺปิ สนฺนิปาโต, ปุพฺพภาคภาวโต ราคสฺส อุปฺปาทาย อามสเนน สนฺนิปาโต ชายติ, สนฺนิปาตา โอกฺกมนํ โหตีติฯ</p>


<p>‘‘อนชฺฌาจาเรปิ, มหาราช, ปรามสเนน คพฺภาวกฺกนฺติ โหติฯ ยถา, มหาราช, อคฺคิ  ชลมาโน อปรามสโนปิ อุปคตสฺส สีตํ พฺยปหนฺติ, เอวเมว โข, มหาราช, อนชฺฌาจาเรปิ ปรามสเนน คพฺภาวกฺกนฺติ โหติฯ</p>


<p>‘‘จตุนฺนํ, มหาราช, วเสน สตฺตานํ คพฺภาวกฺกนฺติ โหติ กมฺมวเสน โยนิวเสน กุลวเสน อายาจนวเสน, อปิ จ สเพฺพเปเต สตฺตา กมฺมสมฺภวา กมฺมสมุฎฺฐานา ฯ</p>


<p>‘‘กถํ, มหาราช, กมฺมวเสน สตฺตานํ คพฺภาวกฺกนฺติ โหติ? อุสฺสนฺนกุสลมูลา, มหาราช, สตฺตา ยทิจฺฉกํ อุปฺปชฺชนฺติ ขตฺติยมหาสาลกุเล วา พฺราหฺมณมหาสาลกุเล วา คหปติมหาสาลกุเล วา เทเวสุ วา อณฺฑชาย วา โยนิยา ชลาพุชาย วา โยนิยา สํเสทชาย วา โยนิยา โอปปาติกาย วา โยนิยาฯ ยถา, มหาราช, ปุริโส อโฑฺฒ  มหทฺธโน มหาโภโค ปหูตชาตรูปรชโต ปหูตวิตฺตูปกรโณ ปหูตธนธโญฺญ ปหูตญาติปโกฺข ทาสิํ วา ทาสํ วา เขตฺตํ วา วตฺถุํ วา คามํ วา นิคมํ วา ชนปทํ วา ยํ กิญฺจิ มนสา อภิปตฺถิตํ, ยทิจฺฉกํ ทฺวิคุณติคุณมฺปิ ธนํ ทตฺวา กิณาติ, เอวเมว โข, มหาราช, อุสฺสนฺนกุสลมูลา สตฺตา ยทิจฺฉกํ อุปฺปชฺชนฺติ ขตฺติยมหาสาลกุเล วา พฺราหฺมณมหาสาลกุเล วา คหปติมหาสาลกุเล วา เทเวสุ วา อณฺฑชาย วา โยนิยา ชลาพุชาย วา โยนิยา สํเสทชย วา โยนิยา โอปปาติกาย วา โยนิยาฯ เอวํ กมฺมวเสน สตฺตานํ คพฺภาวกฺกนฺติ โหติฯ</p>


<p>‘‘กถํ โยนิวเสน สตฺตานํ คพฺภาวกฺกนฺติ โหติ? กุกฺกุฎานํ, มหาราช, วาเตน คพฺภาวกฺกนฺติ โหติฯ พลากานํ เมฆสเทฺทน คพฺภาวกฺกนฺติ โหติฯ สเพฺพปิ เทวา อคพฺภเสยฺยกา สตฺตา เยว, เตสํ นานาวเณฺณน คพฺภาวกฺกนฺติ โหติฯ ยถา, มหาราช, มนุสฺสา นานาวเณฺณน มหิยา จรนฺติ, เกจิ ปุรโต ปฎิจฺฉาเทนฺติ, เกจิ ปจฺฉโต ปฎิจฺฉาเทนฺติ, เกจิ นคฺคา โหนฺติ, เกจิ ภณฺฑู โหนฺติ เสตปฎธรา, เกจิ โมฬิพทฺธา โหนฺติ, เกจิ ภณฺฑู กาสาววสนา โหนฺติ, เกจิ กาสาววสนา โมฬิพทฺธา โหนฺติ, เกจิ ชฎิโน วากจีรธรา  โหนฺติ, เกจิ จมฺมวสนา โหนฺติ, เกจิ รสฺมิโย นิวาเสนฺติ, สเพฺพเปเต มนุสฺสา นานาวเณฺณน มหิยา จรนฺติ, เอวเมว โข, มหาราช, สตฺตา เยว เต สเพฺพ, เตสํ นานาวเณฺณน คพฺภาวกฺกนฺติ โหติฯ เอวํ โยนิวเสน สตฺตานํ คพฺภาวกฺกนฺติ โหติฯ</p>


<p>‘‘กถํ กุลวเสน สตฺตานํ คพฺภาวกฺกนฺติ โหติ? กุลํ นาม, มหาราช, จตฺตาริ กุลานิ อณฺฑชํ ชลาพุชํ สํเสทชํ  โอปปาติกํฯ ยทิ ตตฺถ คนฺธโพฺพ ยโต กุโตจิ อาคนฺตฺวา  อณฺฑเช กุเล อุปฺปชฺชติ, โส ตตฺถ อณฺฑโช โหติ…เป.… ชลาพุเช กุเล…เป.… สํเสทเช กุเล…เป.… โอปปาติเก กุเล อุปฺปชฺชติ, โส ตตฺถ โอปปาติโก โหติฯ เตสุ เตสุ กุเลสุ ตาทิสา เยว สตฺตา สมฺภวนฺติฯ ยถา, มหาราช, หิมวติ เนรุปพฺพตํ เย เกจิ มิคปกฺขิโน อุเปนฺติ, สเพฺพ เต  สกวณฺณํ วิชหิตฺวา สุวณฺณวณฺณา โหนฺติ, เอวเมว โข, มหาราช, โย โกจิ คนฺธโพฺพ ยโต กุโตจิ อาคนฺตฺวา อณฺฑชํ โยนิํ อุปคนฺตฺวา สภาววณฺณํ วิชหิตฺวา อณฺฑโช โหติ…เป.… ชลาพุชํ…เป.… สํเสทชํ…เป.… โอปปาติกํ โยนิํ อุปคนฺตฺวา สภาววณฺณํ วิชหิตฺวา โอปปาติโก โหติ, เอวํ กุลวเสน สตฺตานํ คพฺภาวกฺกนฺติ โหติฯ</p>


<p>‘‘กถํ อายาจนวเสน สตฺตานํ คพฺภาวกฺกนฺติ โหติ? อิธ, มหาราช, กุลํ โหติ อปุตฺตกํ พหุสาปเตยฺยํ สทฺธํ ปสนฺนํ สีลวนฺตํ กลฺยาณธมฺมํ ตปนิสฺสิตํ, เทวปุโตฺต จ อุสฺสนฺนกุสลมูโล จวนธโมฺม โหติฯ อถ สโกฺก เทวานมิโนฺท ตสฺส กุลสฺส อนุกมฺปาย ตํ เทวปุตฺตํ อายาจติ ‘ปณิเธหิ, มาริส, อสุกสฺส กุลสฺส มเหสิยา กุจฺฉิ’นฺติฯ โส ตสฺส อายาจนเหตุ ตํ กุลํ ปณิเธติฯ ยถา, มหาราช, มนุสฺสา ปุญฺญกามา สมณํ มโนภาวนียํ อายาจิตฺวา เคหํ อุปเนนฺติ, อยํ อุปคนฺตฺวา สพฺพสฺส กุลสฺส สุขาวโห ภวิสฺสตีติฯ เอวเมว โข, มหาราช, สโกฺก เทวานมิโนฺท ตํ เทวปุตฺตํ อายาจิตฺวา ตํ กุลํ อุปเนติฯ เอวํ อายาจนวเสน สตฺตานํ คพฺภาวกฺกนฺติ โหติฯ</p>


<p>‘‘สาโม, มหาราช, กุมาโร สเกฺกน เทวานมิเนฺทน อายาจิโต ปาริกาย ตาปสิยา กุจฺฉิํ โอกฺกโนฺตฯ สาโม, มหาราช, กุมาโร กตปุโญฺญ, มาตาปิตโร สีลวโนฺต กลฺยาณธมฺมา, อายาจโก สโกฺก, ติณฺณํ เจโตปณิธิยา สาโม กุมาโร นิพฺพโตฺตฯ อิธ, มหาราช, นยกุสโล ปุริโส สุกเฎฺฐ อนูปเขเตฺต พีชํ โรเปยฺย, อปิ นุ ตสฺส พีชสฺส อนฺตรายํ วิวเชฺชนฺตสฺส วุฑฺฒิยา โกจิ อนฺตราโย ภเวยฺยา’’ติ ? ‘‘น หิ, ภเนฺต, นิรุปฆาตํ พีชํ ขิปฺปํ สํวิรุเหยฺยา’’ติฯ ‘‘เอวเมว โข, มหาราช, สาโม กุมาโร มุโตฺต อุปฺปนฺนนฺตราเยหิ ติณฺณํ เจโตปณิธิยา นิพฺพโตฺตฯ</p>


<p>‘‘อปิ นุ โข, มหาราช, สุตปุพฺพํ ตยา อิสีนํ มโนปโทเสน อิโทฺธ ผีโต มหาชนปโท สชโน สมุจฺฉิโนฺน’’ติ? ‘‘อาม, ภเนฺต, สุยฺยติฯ มหิยา ทณฺฑการญฺญํ  มชฺฌารญฺญํ กาลิงฺคารญฺญํ มาตงฺคารญฺญํ, สพฺพํ ตํ อรญฺญํ อรญฺญภูตํ, สเพฺพเปเต ชนปทา อิสีนํ มโนปโทเสน ขยํ คตา’’ติฯ ‘‘ยทิ , มหาราช, เตสํ มโนปโทเสน สุสมิทฺธา ชนปทา  อุจฺฉิชฺชนฺติ, อปิ นุ โข เตสํ มโนปสาเทน กิญฺจิ นิพฺพเตฺตยฺยา’’ติ? ‘‘อาม ภเนฺต’’ติฯ ‘‘เตน หิ, มหาราช, สาโม กุมาโร ติณฺณํ พลวนฺตานํ เจโตปสาเทน นิพฺพโตฺต อิสินิมฺมิโต เทวนิมฺมิโต ปุญฺญนิมฺมิโตติฯ เอวเมตํ, มหาราช, ธาเรหิฯ</p>


<p>‘‘ตโยเม, มหาราช, เทวปุตฺตา สเกฺกน เทวานมิเนฺทน อายาจิตา กุลํ อุปฺปนฺนาฯ กตเม ตโย? สาโม กุมาโร มหาปนาโท กุสราชา, ตโยเปเต โพธิสตฺตา’’ติฯ ‘‘สุนิทฺทิฎฺฐา, ภเนฺต นาคเสน, คพฺภาวกฺกนฺติ, สุกถิตํ การณํ, อนฺธกาโร อาโลโก กโต, ชฎา วิชฎิตา, นิจฺฉุทฺธา ปรวาทา, เอวเมตํ ตถา สมฺปฎิจฺฉามี’’ติฯ</p>

</p>


<h3>๗. สทฺธมฺมนฺตรธานปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา ‘ปเญฺจว ทานิ, อานนฺท, วสฺสสตานิ  สทฺธโมฺม ฐสฺสตี’ติฯ ปุน จ ปรินิพฺพานสมเย สุภเทฺทน ปริพฺพาชเกน ปญฺหํ ปุเฎฺฐน ภควตา ภณิตํ ‘อิเม จ, สุภทฺท , ภิกฺขู สมฺมา วิหเรยฺยุํ, อสุโญฺญ โลโก อรหเนฺตหิ อสฺสา’ติ, อเสสวจนเมตํ, นิเสฺสสวจนเมตํ, นิปฺปริยายวจนเมตํฯ ยทิ, ภเนฺต นาคเสน, ตถาคเตน ภณิตํ ‘ปเญฺจว ทานิ, อานนฺท, วสฺสสตานิ สทฺธโมฺม ฐสฺสตี’ติ, เตน หิ ‘อสุโญฺญ โลโก อรหเนฺตหิ อสฺสา’ติ  ยํ วจนํ, ตํ มิจฺฉาฯ ยทิ ตถาคเตน ภณิตํ ‘อสุโญฺญ โลโก อรหเนฺตหิ อสฺสา’ติ, เตน หิ ‘ปเญฺจว ทานิ, อานนฺท, วสฺสสตานิ สทฺธโมฺม ฐสฺสตี’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห คหนโตปิ คหนตโร พลวโตปิ พลวตโร คณฺฐิโตปิ คณฺฐิตโร, โส ตวานุปฺปโตฺต, ตตฺถ เต ญาณพลวิปฺผารํ ทเสฺสหิ มกโร วิย สาครพฺภนฺตรคโต’’ติฯ</p>


<p>‘‘ภาสิตเมฺปตํ, มหาราช, ภควตา ‘ปเญฺจว ทานิ, อานนฺท, วสฺสสตานิ สทฺธโมฺม ฐสฺสตี’ติฯ ปรินิพฺพานสมเย จ สุภทฺทสฺส ปริพฺพาชกสฺส ภณิตํ  ‘อิเม จ, สุภทฺท, ภิกฺขู สมฺมา วิหเรยฺยุํ, อสุโญฺญ โลโก อรหเนฺตหิ อสฺสา’ติฯ ตญฺจ ปน, มหาราช, ภควโต วจนํ นานตฺถเญฺจว โหติ นานาพฺยญฺชนญฺจ, อยํ สาสนปริเจฺฉโท, อยํ ปฎิปตฺติ ปริทีปนาติ ทูรํ วิวชฺชิตา เต อุโภ อญฺญมญฺญํฯ ยถา, มหาราช, นภํ ปถวิโต ทูรํ วิวชฺชิตํ , นิรยํ สคฺคโต ทูรํ วิวชฺชิตํ, กุสลํ อกุสลโต ทูรํ วิวชฺชิตํ, สุขํ ทุกฺขโต ทูรํ วิวชฺชิตํฯ เอวเมว โข, มหาราช, เต อุโภ อญฺญมญฺญํ ทูรํ วิวชฺชิตาฯ</p>


<p>‘‘อปิ จ, มหาราช, มา เต ปุจฺฉา โมฆา อสฺส , รสโต เต สํสนฺทิตฺวา กถยิสฺสามิ ‘ปเญฺจว ทานิ, อานนฺท, วสฺสสตานิ สทฺธโมฺม ฐสฺสตี’ติ ยํ ภควา อาห, ตํ ขยํ ปริทีปยโนฺต เสสกํ ปริจฺฉินฺทิ, วสฺสสหสฺสํ, อานนฺท, สทฺธโมฺม ติเฎฺฐยฺย, สเจ ภิกฺขุนิโย น ปพฺพาเชยฺยุํฯ ปเญฺจว ทานิ, อานนฺท, วสฺสสตานิ สทฺธโมฺม ฐสฺสตีติฯ อปิ นุ โข, มหาราช, ภควา เอวํ วทโนฺต สทฺธมฺมสฺส อนฺตรธานํ วา วเทติ อภิสมยํ วา ปฎิโกฺกสตี’’ติ? ‘‘น หิ ภเนฺต’’ติฯ ‘‘นฎฺฐํ, มหาราช, ปริกิตฺตยโนฺต เสสกํ ปริทีปยโนฺต ปริจฺฉินฺทิฯ ยถา, มหาราช, ปุริโส นฎฺฐายิโก สพฺพเสสกํ คเหตฺวา ชนสฺส ปริทีเปยฺย ‘เอตฺตกํ เม ภณฺฑํ นฎฺฐํ, อิทํ เสสก’นฺติ ฯ เอวเมว โข, มหาราช, ภควา นฎฺฐํ ปริทีปยโนฺต เสสกํ เทวมนุสฺสานํ กเถสิ ‘ปเญฺจว ทานิ, อานนฺท, วสฺสสตานิ สทฺธโมฺม ฐสฺสตี’ติฯ ยํ ปน, มหาราช, ภควตา ภณิตํ ‘ปเญฺจว ทานิ, อานนฺท, วสฺสสตานิ สทฺธโมฺม ฐสฺสตี’ติ, สาสนปริเจฺฉโท เอโสฯ</p>


<p>‘‘ยํ ปน ปรินิพฺพานสมเย สุภทฺทสฺส ปริพฺพาชกสฺส สมเณ ปริกิตฺตยโนฺต อาห ‘อิเม จ, สุภทฺท, ภิกฺขู สมฺมา วิหเรยฺยุํ, อสุโญฺญ โลโก อรหเนฺตหิ อสฺสา’ติ, ปฎิปตฺติปริทีปนา เอสา, ตฺวํ ปน ตํ ปริเจฺฉทญฺจ ปริทีปนญฺจ เอกรสํ กโรสิฯ ยทิ ปน เต ฉโนฺท, เอกรสํ กตฺวา กถยิสฺสามิ, สาธุกํ สุโณหิ มนสิกโรหิ อวิกฺขิตฺตมานโส ฯ</p>


<p>‘‘อิธ, มหาราช, ตฬาโก ภเวยฺย นวสลิลสมฺปุโณฺณ สมฺมุขมุตฺตริยมาโน ปริจฺฉิโนฺน ปริวฎุมกโต, อปริยาทิเณฺณ เยว ตสฺมิํ  ตฬาเก อุทกูปริ มหาเมโฆ อปราปรํ อนุปฺปพโนฺธ อภิวเสฺสยฺย, อปิ นุ โข, มหาราช, ตสฺมิํ ตฬาเก อุทกํ ปริกฺขยํ ปริยาทานํ คเจฺฉยฺยา’’ติ? ‘‘น หิ ภเนฺต’’ติฯ ‘‘เกน การเณน มหาราชา’’ติ? ‘‘เมฆสฺส, ภเนฺต, อนุปฺปพนฺธตายา’’ติฯ ‘‘เอวเมว โข, มหาราช, ชินสาสนวรสทฺธมฺมตฬาโก อาจารสีลคุณวตฺตปฎิปตฺติวิมลนวสลิลสมฺปุโณฺณ อุตฺตริยมาโน ภวคฺคมภิภวิตฺวา ฐิโตฯ ยทิ ตตฺถ พุทฺธปุตฺตา อาจารสีลคุณวตฺตปฎิปตฺติเมฆวสฺสํ อปราปรํ อนุปฺปพนฺธาเปยฺยุํ อภิวสฺสาเปยฺยุํฯ เอวมิทํ ชินสาสนวรสทฺธมฺมตฬาโก จิรํ ทีฆมทฺธานํ ติเฎฺฐยฺย, อรหเนฺตหิ โลโก อสุโญฺญ ภเวยฺย, อิมมตฺถํ ภควตา สนฺธาย ภาสิตํ ‘อิเม จ, สุภทฺท, ภิกฺขู สมฺมา วิหเรยฺยุํ, อสุโญฺญ โลโก อรหเนฺตหิ อสฺสา’ติฯ</p>


<p>‘‘อิธ  ปน, มหาราช, มหติ มหาอคฺคิกฺขเนฺธ ชลมาเน อปราปรํ สุกฺขติณกฎฺฐโคมยานิ อุปสํหเรยฺยุํ, อปิ นุ โข โส, มหาราช, อคฺคิกฺขโนฺธ นิพฺพาเยยฺยา’’ติ ? ‘‘น หิ, ภเนฺต, ภิโยฺย ภิโยฺย โส อคฺคิกฺขโนฺธ ชเลยฺย, ภิโยฺย ภิโยฺย ปภาเสยฺยา’’ติฯ ‘‘เอวเมว โข, มหาราช, ทสสหสฺสิยา  โลกธาตุยา ชินสาสนวรมฺปิ อาจารสีลคุณวตฺตปฎิปตฺติยา ชลติ ปภาสติฯ ยทิ ปน, มหาราช, ตทุตฺตริํ พุทฺธปุตฺตา ปญฺจหิ ปธานิยเงฺคหิ สมนฺนาคตา สตตมปฺปมตฺตา ปทเหยฺยุํ, ตีสุ สิกฺขาสุ ฉนฺทชาตา สิเกฺขยฺยุํ, จาริตฺตญฺจ สีลํ สมตฺตํ ปริปูเรยฺยุํ, เอวมิทํ ชินสาสนวรํ ภิโยฺย ภิโยฺย จิรํ ทีฆมทฺธานํ ติเฎฺฐยฺย, อสุโญฺญ โลโก อรหเนฺตหิ อสฺสาติ อิมมตฺถํ ภควตา สนฺธาย ภาสิตํ ‘อิเม จ, สุภทฺท, ภิกฺขู สมฺมา วิหเรยฺยุํ, อสุโญฺญ โลโก อรหเนฺตหิ อสฺสา’ติฯ</p>


<p>‘‘อิธ ปน, มหาราช, สินิทฺธสมสุมชฺชิตสปฺปภาสวิมลาทาสํ  สณฺหสุขุมเครุกจุเณฺณน อปราปรํ มเชฺชยฺยุํ, อปิ นุ โข, มหาราช, ตสฺมิํ อาทาเส มลกทฺทมรโชชลฺลํ ชาเยยฺยา’’ติ? ‘‘น หิ, ภเนฺต, อญฺญทตฺถุ วิมลตรํ เยว ภเวยฺยา’’ติฯ ‘‘เอวเมว โข, มหาราช, ชินสาสนวรํ ปกตินิมฺมลํ พฺยปคตกิเลสมลรโชชลฺลํ, ยทิ ตํ พุทฺธปุตฺตา อาจารสีลคุณวตฺตปฎิปตฺติสเลฺลขธุตคุเณน ชินสาสนวรํ สลฺลเกฺขยฺยุํ , เอวมิทํ ชินสาสนวรํ จิรํ ทีฆมทฺธานํ ติเฎฺฐยฺย, อสุโญฺญ จ โลโก อรหเนฺตหิ อสฺสาติ  อิมมตฺถํ ภควตา สนฺธาย ภาสิตํ ‘อิเม จ, สุภทฺท, ภิกฺขู สมฺมา วิหเรยฺยุํ, อสุโญฺญ โลโก อรหเนฺตหิ อสฺสา’ติฯ ปฎิปตฺติมูลกํ, มหาราช, สตฺถุสาสนํ ปฎิปตฺติการณํ ปฎิปตฺติยา อนนฺตรหิตาย ติฎฺฐตี’’ติฯ</p>


<p>‘‘ภเนฺต นาคเสน, ‘สทฺธมฺมนฺตรธาน’นฺติ ยํ วเทสิ, กตมํ ตํ สทฺธมฺมนฺตรธาน’’นฺติ? ‘‘ตีณิมานิ, มหาราช, สาสนนฺตรธานานิฯ กตมานิ ตีณิ? อธิคมนฺตรธานํ ปฎิปตฺตนฺตรธานํ ลิงฺคนฺตรธานํ , อธิคเม, มหาราช, อนฺตรหิเต สุปฺปฎิปนฺนสฺสาปิ ธมฺมาภิสมโย น โหติ, ปฎิปตฺติยา อนฺตรหิตาย สิกฺขาปทปญฺญตฺติ อนฺตรธายติ, ลิงฺคํเยว ติฎฺฐติ, ลิเงฺค อนฺตรหิเต ปเวณุปเจฺฉโท โหติ, อิมานิ โข, มหาราช, ตีณิ อนฺตรธานานี’’ติฯ</p>


<p>‘‘สุวิญฺญาปิโต, ภเนฺต นาคเสน, ปโญฺห, คมฺภีโร อุตฺตานีกโต, คณฺฐิ ภิโนฺน, นฎฺฐา ปรวาทา ภคฺคา นิปฺปภา กตา, ตฺวํ คณิวรวสภมาสชฺชาติฯ</p>

</p>


<h3>๘. อกุสลเจฺฉทนปโญฺห</h3>
<p> ‘‘ภเนฺต  นาคเสน, ตถาคโต สพฺพํ อกุสลํ ฌาเปตฺวา สพฺพญฺญุตํ ปโตฺต, อุทาหุ สาวเสเส อกุสเล สพฺพญฺญุตํ ปโตฺต’’ติ? ‘‘สพฺพํ, มหาราช, อกุสลํ ฌาเปตฺวา ภควา สพฺพญฺญุตํ ปโตฺต, นตฺถิ ภควโต เสเสกํ อกุสล’’นฺติฯ</p>


<p>‘‘กิํ ปน, ภเนฺต, ทุกฺขา เวทนา ตถาคตสฺส กาเย อุปฺปนฺนปุพฺพา’’ติ? ‘‘อาม, มหาราช, ราชคเห ภควโต ปาโท สกลิกาย  ขโต, โลหิตปกฺขนฺทิกาพาโธ อุปฺปโนฺน, กาเย อภิสเนฺน ชีวเกน วิเรโก การิโต, วาตาพาเธ อุปฺปเนฺน อุปฎฺฐาเกน เถเรน อุโณฺหทกํ ปริยิฎฺฐ’’นฺติฯ</p>


<p>‘‘ยทิ , ภเนฺต นาคเสน, ตถาคโต สพฺพํ อกุสลํ ฌาเปตฺวา สพฺพญฺญุตํ ปโตฺต, เตน หิ ภควโต ปาโท สกลิกาย ขโต, โลหิตปกฺขนฺทิกา จ อาพาโธ อุปฺปโนฺนติ ยํ วจนํ, ตํ มิจฺฉาฯ ยทิ ตถาคตสฺส ปาโท สกลิกาย ขโต, โลหิตปกฺขนฺทิกา จ อาพาโธ อุปฺปโนฺน, เตน หิ ตถาคโต สพฺพํ อกุสลํ ฌาเปตฺวา สพฺพญฺญุตํ ปโตฺตติ ตมฺปิ วจนํ มิจฺฉาฯ นตฺถิ, ภเนฺต, วินา กเมฺมน เวทยิตํ, สพฺพํ ตํ เวทยิตํ กมฺมมูลกํ, ตํ กเมฺมเนว เวทยติ, อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติ ฯ</p>


<p>‘‘น หิ, มหาราช, สพฺพํ ตํ เวทยิตํ กมฺมมูลกํฯ อฎฺฐหิ, มหาราช, การเณหิ เวทยิตานิ อุปฺปชฺชนฺติ, เยหิ การเณหิ ปุถู สตฺตา เวทนา เวทิยนฺติฯ กตเมหิ อฎฺฐหิ? วาตสมุฎฺฐานานิปิ โข, มหาราช, อิเธกจฺจานิ เวทยิตานิ  อุปฺปชฺชนฺติ, ปิตฺตสมุฎฺฐานานิปิ โข, มหาราช…เป.… เสมฺหสมุฎฺฐานานิปิ โข, มหาราช…เป.… สนฺนิปาติกานิปิ โข, มหาราช…เป.… อุตุปริณามชานิปิ โข, มหาราช…เป.… วิสมปริหารชานิปิ โข, มหาราช…เป.… โอปกฺกมิกานิปิ โข, มหาราช…เป.… กมฺมวิปากชานิปิ โข, มหาราช, อิเธกจฺจานิ เวทยิตานิ อุปฺปชฺชนฺติฯ อิเมหิ โข, มหาราช, อฎฺฐหิ การเณหิ ปุถู สตฺตา เวทนา เวทยนฺติฯ ตตฺถ เย เต ปุคฺคลา ‘สเตฺต กมฺมํ วิพาธตี’ติ วเทยฺยุํ, เต อิเม ปุคฺคลา สตฺตการณํ ปฎิพาหนฺติฯ เตสํ ตํ วจนํ มิจฺฉา’’ติฯ ‘‘ภเนฺต นาคเสน, ยญฺจ วาติกํ ยญฺจ ปิตฺติกํ ยญฺจ เสมฺหิกํ ยญฺจ สนฺนิปาติกํ ยญฺจ อุตุปริณามชํ ยญฺจ วิสมปริหารชํ  ยญฺจ โอปกฺกมิกํ, สเพฺพเต กมฺมสมุฎฺฐานา เยว, กเมฺมเนว เต สเพฺพ สมฺภวนฺตี’’ติฯ</p>


<p>‘‘ยทิ, มหาราช, เตปิ สเพฺพ กมฺมสมุฎฺฐานาว อาพาธา ภเวยฺยุํ, น เตสํ โกฎฺฐาสโต ลกฺขณานิ ภเวยฺยุํฯ วาโต โข, มหาราช, กุปฺปมาโน ทสวิเธน กุปฺปติ สีเตน อุเณฺหน ชิฆจฺฉาย วิปาสาย อติภุเตฺตน ฐาเนน ปธาเนน อาธาวเนน อุปกฺกเมน กมฺมวิปาเกนฯ ตตฺร เย เต นว วิธา, น เต อตีเต, น อนาคเต, วตฺตมานเก ภเว อุปฺปชฺชนฺติ, ตสฺมา น วตฺตพฺพา ‘กมฺมสมฺภวา สพฺพา เวทนา’ติฯ ปิตฺตํ, มหาราช, กุปฺปมานํ ติวิเธน กุปฺปติ สีเตน อุเณฺหน วิสมโภชเนนฯ เสมฺหํ, มหาราช, กุปฺปมานํ ติวิเธน กุปฺปติ สีเตน อุเณฺหน อนฺนปาเนนฯ โย  จ, มหาราช, วาโต ยญฺจ ปิตฺตํ ยญฺจ เสมฺหํ, เตหิ เตหิ โกเปหิ กุปฺปิตฺวา มิสฺสี หุตฺวา สกํ สกํ เวทนํ อากฑฺฒติฯ อุตุปริณามชา, มหาราช, เวทนา อุตุปริยาเมน อุปฺปชฺชติฯ วิสมปริหารชา เวทนา วิสมปริหาเรน อุปฺปชฺชติฯ โอปกฺกมิกา, มหาราช, เวทนา อตฺถิ กิริยา, อตฺถิ กมฺมวิปากา, กมฺมวิปากชา เวทนา ปุเพฺพ กเตน กเมฺมน อุปฺปชฺชติฯ อิติ โข, มหาราช, อปฺปํ กมฺมวิปากชํ, พหุตรํ อวเสสํฯ ตตฺถ พาลา ‘สพฺพํ  กมฺมวิปากชํ เยวา’ติ อติธาวนฺติฯ ตํ กมฺมํ น สกฺกา วินา พุทฺธญาเณน ววตฺถานํ กาตุํฯ</p>


<p>‘‘ยํ ปน, มหาราช, ภควโต ปาโท สกลิกาย ขโต, ตํ เวทยิตํ เนว วาตสมุฎฺฐานํ, น ปิตฺตสมุฎฺฐานํ, น เสมฺหสมุฎฺฐานํ, น สนฺนิปาติกํ, น อุตุปริณามชํ, น วิสมปริหารชํ, น กมฺมวิปากชํ, โอปกฺกมิกํ เยวฯ เทวทโตฺต หิ, มหาราช, พหูนิ ชาติสตสหสฺสานิ ตถาคเต อาฆาตํ พนฺธิ, โส เตน อาฆาเตน มหติํ ครุํ สิลํ คเหตฺวา ‘มตฺถเก ปาเตสฺสามี’ติ มุญฺจิ, อถเญฺญ เทฺว เสลา อาคนฺตฺวา ตํ สิลํ ตถาคตํ อสมฺปตฺตํ เยว สมฺปฎิจฺฉิํสุ, ตาสํ ปหาเรน ปปฎิกา ภิชฺชิตฺวา ภควโต ปาเท ปติตฺวา รุหิรํ  อุปฺปาเทสิ, กมฺมวิปากโต วา, มหาราช, ภควโต เอสา เวทนา นิพฺพตฺตา กิริยโต วา, ตตุทฺธํ นตฺถญฺญา เวทนาฯ</p>


<p>‘‘ยถา, มหาราช, เขตฺตทุฎฺฐตาย วา พีชํ น สมฺภวติ พีชทุฎฺฐตาย วาฯ เอวเมว โข, มหาราช, กมฺมวิปากโต วา ภควโต เอสา เวทนา นิพฺพตฺตา กิริยโต วา, ตตุทฺธํ นตฺถญฺญา เวทนาฯ</p>


<p>‘‘ยถา  วา ปน, มหาราช, โกฎฺฐทุฎฺฐตาย วา โภชนํ วิสมํ ปริณมติ อาหารทุฎฺฐตาย วา, เอวเมว โข, มหาราช, กมฺมวิปากโต วา ภควโต เอสา เวทนา นิพฺพตฺตา กิริยโต วา, ตตุทฺธํ นตฺถญฺญา เวทนาฯ อปิ จ, มหาราช, นตฺถิ ภควโต กมฺมวิปากชา เวทนา, นตฺถิ วิสมปริหารชา เวทนา, อวเสเสหิ สมุฎฺฐาเนหิ ภควโต เวทนา อุปฺปชฺชติ, ตาย จ ปน เวทนาย น สกฺกา ภควนฺตํ ชีวิตา โวโรเปตุํฯ</p>


<p>‘‘นิปตนฺติ , มหาราช, อิมสฺมิํ จาตุมหาภูติเก  กาเย อิฎฺฐานิฎฺฐา สุภาสุภเวทนาฯ อิธ, มหาราช, อากาเส ขิโตฺต เลฑฺฑุ มหาปถวิยา นิปตติ, อปิ นุ โข โส, มหาราช, เลฑฺฑุ ปุเพฺพ กเตน มหาปถวิยา นิปตี’’ติ? ‘‘น หิ, ภเนฺต, นตฺถิ โส, ภเนฺต, เหตุ มหาปถวิยา, เยน เหตุนา มหาปถวี กุสลากุสลวิปากํ ปฎิสํเวเทยฺย, ปจฺจุปฺปเนฺนน , ภเนฺต, อกมฺมเกน เหตุนา โส เลฑฺฑุ มหาปถวิยํ นิปตติฯ ยถา, มหาราช, มหาปถวี, เอวํ ตถาคโต ทฎฺฐโพฺพฯ ยถา เลฑฺฑุ ปุเพฺพ อกเตน มหาปถวิยํ นิปตติ, เอวเมว โข, มหาราช, ตถาคตสฺส ปุเพฺพ อกเตน สา สกลิกาปาเท นิปติตาฯ</p>


<p>‘‘อิธ ปน, มหาราช, มนุสฺสา มหาปถวิํ ภินฺทนฺติ จ ขณนฺติ จ, อปิ นุ โข, มหาราช, เต มนุสฺสา ปุเพฺพ กเตน มหาปถวิํ ภินฺทนฺติ จ ขณนฺติ จา’’ติ? ‘‘น หิ ภเนฺต’’ติฯ ‘‘เอวเมว โข, มหาราช, ยา สา สกลิกา ภควโต ปาเท นิปติตา, น สา สกลิกา ปุเพฺพ กเตน ภควโต ปาเท นิปติตาฯ โยปิ, มหาราช, ภควโต โลหิตปกฺขนฺทิกาพาโธ อุปฺปโนฺน, โสปิ อาพาโธ น ปุเพฺพ กเตน อุปฺปโนฺน, สนฺนิปาติเกเนว อุปฺปโนฺน, เย เกจิ, มหาราช, ภควโต กายิกา อาพาธา อุปฺปนฺนา, น เต กมฺมาภินิพฺพตฺตา, ฉนฺนํ เอเตสํ สมุฎฺฐานานํ อญฺญตรโต นิพฺพตฺตาฯ</p>


<p>‘‘ภาสิตเมฺปตํ, มหาราช, ภควตา เทวาติเทเวน สํยุตฺตนิกายวรลญฺฉเก โมฬิยสีวเก  เวยฺยากรเณ –</p>


<p>‘‘‘ปิตฺตสมุฎฺฐานานิปิ โข, สีวก, อิเธกจฺจานิ เวทยิตานิ อุปฺปชฺชนฺติฯ สามมฺปิ โข เอตํ, สีวก, เวทิตพฺพํ, ยถา ปิตฺตสมุฎฺฐานานิปิ อิเธกจฺจานิ เวทยิตานิ อุปฺปชฺชนฺติฯ โลกสฺสปิ โข เอตํ, สีวก, สจฺจสมฺมตํ, ยถา ปิตฺตสมุฎฺฐานานิปิ อิเธกจฺจานิ เวทยิตานิ อุปฺปชฺชนฺติฯ ตตฺร, สีวก, เย เต สมณพฺราหฺมณา เอวํวาทิโน เอวํทิฎฺฐิโน ‘‘ยํ กิญฺจายํ ปุริสปุคฺคโล ปฎิสํเวเทติ สุขํ วา ทุกฺขํ วา อทุกฺขมสุขํ วา, สพฺพํ ตํ ปุเพฺพ กตเหตู’’ติ ฯ ยญฺจ สามํ ญาตํ, ตญฺจ อติธาวนฺติ, ยญฺจ โลเก สจฺจสมฺมตํ, ตญฺจ อติธาวนฺติฯ ตสฺมา เตสํ สมณพฺราหฺมณานํ มิจฺฉาติ วทามิฯ</p>


<p>‘‘‘เสมฺหสมุฎฺฐานานิปิ  โข, สีวก, อิเธกจฺจานิ เวทยิตานิ อุปฺปชฺชนฺติฯ วาตสมุฎฺฐานานิปิ โข, สีวก…เป.… สนฺนิปาติกานิปิ โข, สีวก…เป.… อุตุปริณามชานิปิ โข, สีวก…เป.… วิสมปริหารชานิปิ โข , สีวก…เป.… โอปกฺกมิกานิปิ โข, สีวก…เป.… กมฺมวิปากชานิปิ โข, สีวก, อิเธกจฺจานิ เวทยิตานิ อุปฺปชฺชนฺติฯ สามมฺปิ โข เอตํ, สีวก, เวทิตพฺพํ, ยถา กมฺมวิปากชานิปิ อิเธกจฺจานิ เวทยิตานิ อุปฺปชฺชนฺติฯ โลกสฺสปิ โข เอตํ, สีวก, สจฺจสมฺมตํ, ยถา กมฺมวิปากชานิปิ อิเธกจฺจานิ เวทยิตานิ อุปฺปชฺชนฺติฯ ตตฺร, สีวก, เย เต สมณพฺราหฺมณา เอวํวาทิโน เอวํทิฎฺฐิโน ‘‘ยํ กิญฺจายํ ปุริสปุคฺคโล ปฎิสํเวเทติ สุขํ วา ทุกฺขํ วา อทุกฺขมสุขํ วา, สพฺพํ ตํ ปุเพฺพ กตเหตู’’ติฯ ยญฺจ สามํ ญาตํ, ตญฺจ อติธาวนฺติ, ยญฺจ โลเก สจฺจสมฺมตํ, ตญฺจ อติธาวนฺติฯ ตสฺมา เตสํ สมณพฺราหฺมณานํ มิจฺฉาติ วทามี’’’ติฯ</p>


<p>‘‘อิติปิ, มหาราช, น สพฺพา เวทนา กมฺมวิปากชา, สพฺพํ, มหาราช, อกุสลํ ฌาเปตฺวา ภควา สพฺพญฺญุตํ ปโตฺตติ เอวเมตํ ธาเรหี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๙. อุตฺตริกรณียปโญฺห</h3>
<p> ‘‘ภเนฺต นาคเสน, ตุเมฺห ภณถ ‘ยํ กิญฺจิ กรณียํ ตถาคตสฺส, สพฺพํ ตํ โพธิยา เยว มูเล ปรินิฎฺฐิตํ, นตฺถิ ตถาคตสฺส อุตฺตริํ กรณียํ, กตสฺส วา ปติจโย’ติ, อิทญฺจ เตมาสํ ปฎิสลฺลานํ ทิสฺสติฯ ยทิ, ภเนฺต นาคเสน, ยํ กิญฺจิ กรณียํ ตถาคตสฺส, สพฺพํ ตํ โพธิยา เยว มูเล ปรินิฎฺฐิตํ, นตฺถิ ตถาคตสฺส อุตฺตริํ กรณียํ, กตสฺส วา ปติจโย, เตน หิ ‘เตมาสํ ปฎิสลฺลีโน’ติ ยํ วจนํ, ตํ มิจฺฉาฯ ยทิ เตมาสํ ปฎิสลฺลีโน, เตน หิ ‘ยํ กิญฺจิ กรณียํ, ตถาคตสฺส, สพฺพํ ตํ โพธิยา เยว มูเล ปรินิฎฺฐิต’นฺติ ตมฺปิ วจนํ  มิจฺฉา ฯ นตฺถิ กตกรณียสฺส ปฎิสลฺลานํ, สกรณียเสฺสว ปฎิสลฺลานํ  ยถา นาม พฺยาธิตเสฺสว เภสเชฺชน กรณียํ โหติ, อพฺยาธิตสฺส กิํ เภสเชฺชนฯ ฉาตเสฺสว โภชเนน กรณียํ โหติ, อฉาตสฺส กิํ โภชเนนฯ เอวเมว โข, ภเนฺต นาคเสน, นตฺถิ กตกรณียสฺส ปฎิสลฺลานํ, สกรณียเสฺสว ปฎิสลฺลานํฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ยํ กิญฺจิ, มหาราช, กรณียํ ตถาคตสฺส, สพฺพํ ตํ โพธิยา เยว มูเล ปรินิฎฺฐิตํ, นตฺถิ ตถาคตสฺส อุตฺตริํ กรณียํ, กตสฺส วา ปติจโย, ภควา จ เตมาสํ ปฎิสลฺลีโน, ปฎิสลฺลานํ โข, มหาราช, พหุคุณํ, สเพฺพปิ ตถาคตา ปฎิสลฺลียิตฺวา สพฺพญฺญุตํ ปตฺตา, ตํ เต สุกตคุณมนุสฺสรนฺตา ปฎิสลฺลานํ เสวนฺติฯ ยถา, มหาราช, ปุริโส รโญฺญ สนฺติกา ลทฺธวโร ปฎิลทฺธโภโค ตํ สุกตคุณมนุสฺสรโนฺต อปราปรํ รโญฺญ อุปฎฺฐานํ เอติฯ เอวเมว โข, มหาราช, สเพฺพปิ ตถาคตา ปฎิสลฺลียิตฺวา สพฺพญฺญุตํ ปตฺตา, ตํ เต สุกตคุณมนุสฺสรนฺตา ปฎิสลฺลานํ เสวนฺติฯ</p>


<p>‘‘ยถา วา ปน, มหาราช, ปุริโส อาตุโร ทุกฺขิโต พาฬฺหคิลาโน ภิสกฺกมุปเสวิตฺวา โสตฺถิมนุปฺปโตฺต ตํ สุกตคุณมนุสฺสรโนฺต อปราปรํ ภิสกฺกมุปเสวติฯ เอวเมว โข, มหาราช, สเพฺพปิ ตถาคตา ปฎิสลฺลียิตฺวา สพฺพญฺญุตํ ปตฺตา, ตํ เต สุกตคุณมนุสฺสรนฺตา ปฎิสลฺลานํ เสวนฺติฯ</p>


<p>‘‘อฎฺฐวีสติ โข ปนิเม, มหาราช, ปฎิสลฺลานคุณา, เย คุเณ สมนุสฺสรนฺตา  ตถาคตา ปฎิสลฺลานํ เสวนฺติฯ กตเม อฎฺฐวีสติ? อิธ, มหาราช, ปฎิสลฺลานํ ปฎิสลฺลียมานํ อตฺตานํ รกฺขติ, อายุํ วเฑฺฒติ, พลํ เทติ, วชฺชํ ปิทหติ, อยสมปเนติ, ยสมุปเนติ, อรติํ วิโนเทติ, รติมุปทหติ, ภยมปเนติ, เวสารชฺชํ กโรติ, โกสชฺชมปเนติ, วีริยมภิชเนติ, ราคมปเนติ, โทสมปเนติ, โมหมปเนติ, มานํ นิหนฺติ, วิตกฺกํ ภญฺชติ, จิตฺตํ เอกคฺคํ กโรติ, มานสํ เสฺนหยติ , หาสํ  ชเนติ, ครุกํ กโรติ, ลาภมุปฺปาทยติ, นมสฺสิยํ กโรติ , ปีติํ ปาเปติ, ปาโมชฺชํ กโรติ, สงฺขารานํ สภาวํ ทสฺสยติ, ภวปฺปฎิสนฺธิํ อุคฺฆาเฎติ, สพฺพสามญฺญํ เทติฯ อิเม โข, มหาราช, อฎฺฐวีสติ ปฎิสลฺลานคุณา, เย คุเณ สมนุสฺสรนฺตา ตถาคตา ปฎิสลฺลานํ เสวนฺติฯ</p>


<p>‘‘อปิ จ โข, มหาราช, ตถาคตา สนฺตํ สุขํ สมาปตฺติรติํ อนุภวิตุกามา ปฎิสลฺลานํ  เสวนฺติ ปริโยสิตสงฺกปฺปาฯ จตูหิ โข, มหาราช, การเณหิ ตถาคตา ปฎิสลฺลานํ เสวนฺติฯ กตเมหิ จตูหิ? วิหารผาสุตายปิ, มหาราช, ตถาคตา ปฎิสลฺลานํ เสวนฺติ, อนวชฺชคุณพหุลตายปิ ตถาคตา ปฎิสลฺลานํ เสวนฺติ, อเสสอริยวีถิโตปิ ตถาคตา ปฎิสลฺลานํ เสวนฺติ, สพฺพพุทฺธานํ ถุตโถมิตวณฺณิตปสตฺถโตปิ ตถาคตา ปฎิสลฺลานํ เสวนฺติฯ อิเมหิ โข, มหาราช, จตูหิ การเณหิ ตถาคตา ปฎิสลฺลานํ เสวนฺติฯ อิติ โข, มหาราช, ตถาคตา ปฎิสลฺลานํ เสวนฺติ น สกรณียตาย, น กตสฺส วา ปติจยาย, อถ โข คุณวิเสสทสฺสาวิตาย ตถาคตา ปฎิสลฺลานํ เสวนฺตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๑๐. อิทฺธิพลทสฺสนปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา ‘ตถาคตสฺส โข, อานนฺท, จตฺตาโร อิทฺธิปาทา ภาวิตา พหุลีกตา ยานีกตา วตฺถุกตา อนุฎฺฐิตา ปริจิตา สุสมารทฺธา, โส อากงฺขมาโน, อานนฺท, ตถาคโต กปฺปํ วา ติเฎฺฐยฺย กปฺปาวเสสํ วา’ติฯ ปุน จ ภณิตํ ‘อิโต ติณฺณํ มาสานํ อจฺจเยน ตถาคโต ปรินิพฺพายิสฺสตี’ติฯ ยทิ, ภเนฺต นาคเสน, ภควตา ภณิตํ ‘ตถาคตสฺส โข, อานนฺท, จตฺตาโร อิทฺธิปาทา ภาวิตา…เป.… กปฺปาวเสสํ วา’ติ, เตน หิ เตมาสปริเจฺฉโท มิจฺฉาฯ ยทิ, ภเนฺต, ตถาคเตน ภณิตํ ‘อิโต ติณฺณํ มาสานํ อจฺจเยน ตถาคโต  ปรินิพฺพายิสฺสตี’ติ, เตน หิ ‘‘ตถาคตสฺส โข, อานนฺท, จตฺตาโร อิทฺธิปาทา ภาวิตา…เป.… กปฺปาวเสสํ วา’ติ  ตมฺปิ วจนํ มิจฺฉาฯ นตฺถิ ตถาคตานํ อฎฺฐาเน คชฺชิตํฯ อโมฆวจนา พุทฺธา ภควโนฺต ตถวจนา อเทฺวชฺฌวจนาฯ อยมฺปิ อุภโต โกฎิโก ปโญฺห คมฺภีโร สุนิปุโณ ทุนฺนิชฺฌาปโย ตวานุปฺปโตฺต, ภิเนฺทตํ ทิฎฺฐิชาลํ, เอกํเส ฐปย, ภินฺท ปรวาท’’นฺติฯ</p>


<p>‘‘ภาสิตเมฺปตํ, มหาราช, ภควตา ‘ตถาคตสฺส โข, อานนฺท, จตฺตาโร อิทฺธิปาทา ภาวิตา…เป.… กปฺปาวเสสํ วา’ติ, เตมาสปริเจฺฉโท จ ภณิโต, โส จ ปน กโปฺป อายุกโปฺป วุจฺจติฯ น, มหาราช, ภควา อตฺตโน พลํ กิตฺตยมาโน เอวมาห, อิทฺธิพลํ ปน  มหาราช, ภควา ปริกิตฺตยมาโน เอวมาห ‘ตถาคตสฺส โข, อานนฺท, จตฺตาโร อิทฺธิปาทา ภาวิตา…เป.… กปฺปาวเสสํ วา’ติฯ</p>


<p>‘‘ยถา, มหาราช, รโญฺญ อสฺสาชานีโย ภเวยฺย สีฆคติ อนิลชโว, ตสฺส ราชา ชวพลํ ปริกิตฺตยโนฺต สเนคมชานปทภฎพลพฺราหฺมณคหปติกอมจฺจชนมเชฺฌ เอวํ วเทยฺย ‘อากงฺขมาโน เม, โภ, อยํ หยวโร สาครชลปริยนฺตํ มหิํ อนุวิจริตฺวา ขเณน อิธาคเจฺฉยฺยา’ติ, น จ ตํ ชวคติํ ตสฺสํ ปริสายํ ทเสฺสยฺย, วิชฺชติ จ โส ชโว ตสฺส, สมโตฺถ จ โส ขเณน สาครชลปริยนฺตํ มหิํ อนุวิจริตุํฯ เอวเมว โข, มหาราช, ภควา อตฺตโน อิทฺธิพลํ ปริกิตฺตยมาโน เอวมาห, ตมฺปิ เตวิชฺชานํ ฉฬภิญฺญานํ อรหนฺตานํ วิมลขีณาสวานํ เทวมนุสฺสานญฺจ มเชฺฌ นิสีทิตฺวา ภณิตํ ‘ตถาคตสฺส โข, อานนฺท, จตฺตาโร อิทฺธิปาทา ภาวิตา พหุลีกตา ยานีกตา วตฺถุกตา อนุฎฺฐิตา ปริจิตา สุสมารทฺธา, โส อากงฺขมาโน, อานนฺท, ตถาคโต กปฺปํ วา ติเฎฺฐยฺย กปฺปาวเสสํ วา’ติฯ วิชฺชติ จ ตํ, มหาราช, อิทฺธิพลํ ภควโต, สมโตฺถ จ ภควา อิทฺธิพเลน กปฺปํ วา ฐาตุํ กปฺปาวเสสํ วา, น จ ภควา ตํ  อิทฺธิพลํ ตสฺสํ ปริสายํ ทเสฺสติ, อนตฺถิโก, มหาราช, ภควา สพฺพภเวหิ, ครหิตา จ ตถาคตสฺส สพฺพภวาฯ ภาสิตเมฺปตํ, มหาราช, ภควตา ‘เสยฺยถาปิ, ภิกฺขเว, อปฺปมตฺตโกปิ คูโถ ทุคฺคโนฺธ โหติ ฯ เอวเมว โข อหํ, ภิกฺขเว, อปฺปมตฺตกมฺปิ ภวํ น วเณฺณมิ อนฺตมโส อจฺฉราสงฺฆาตมตฺตมฺปี’ติ อปิ นุ โข, มหาราช, ภควา สพฺพภวคติโยนิโย คูถสมํ ทิสฺวา อิทฺธิพลํ นิสฺสาย ภเวสุ ฉนฺทราคํ กเรยฺยา’’ติ? ‘‘น หิ ภเนฺต’’ติฯ ‘‘เตน หิ, มหาราช, ภควา อิทฺธิพลํ ปริกิตฺตยมาโน เอวรูปํ พุทฺธสีหนาทมภินที’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>

</p>

</p>


<h2>๒. อเภชฺชวโคฺค</h2>
<h3>๑. ขุทฺทานุขุทฺทกปโญฺห</h3>
<p> ‘‘ภเนฺต   นาคเสน, ภาสิตเมฺปตํ ภควตา ‘อภิญฺญายาหํ, ภิกฺขเว, ธมฺมํ เทเสมิ โน อนภิญฺญายา’ติฯ ปุน จ วินยปญฺญตฺติยา เอวํ ภณิตํ ‘อากงฺขมาโน, อานนฺท, สโงฺฆ มมจฺจเยน ขุทฺทานุขุทฺทกานิ สิกฺขาปทานิ สมูหนตู’ติฯ กิํ นุ โข, ภเนฺต นาคเสน, ขุทฺทานุขุทฺทกานิ สิกฺขาปทานิ ทุปฺปญฺญตฺตานิ, อุทาหุ อวตฺถุสฺมิํ อชานิตฺวา ปญฺญตฺตานิ, ยํ ภควา อตฺตโน อจฺจเยน ขุทฺทานุขุทฺทกานิ สิกฺขาปทานิ สมูหนาเปติ? ยทิ, ภเนฺต นาคเสน, ภควตา ภณิตํ ‘อภิญฺญายาหํ, ภิกฺขเว, ธมฺมํ เทเสมิ โน อนภิญฺญายา’ติ, เตน หิ ‘อากงฺขมาโน, อานนฺท, สโงฺฆ มมจฺจเยน ขุทฺทานุขุทฺทกานิ สิกฺขาปทานิ สมูหนตู’ติ ยํ วจนํ, ตํ มิจฺฉาฯ ยทิ ตถาคเต วินยปญฺญตฺติยา  เอวํ ภณิตํ ‘อากงฺขมาโน, อานนฺท, สโงฺฆ มมจฺจเยน ขุทฺทานุขุทฺทกานิ สิกฺขาปทานิ สมูหนตู’ติ เตน หิ ‘อภิญฺญายาหํ, ภิกฺขเว, ธมฺมํ เทเสมิ โน อนภิญฺญายา’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห สุขุโม นิปุโณ คมฺภีโร สุคมฺภีโร ทุนฺนิชฺฌาปโย, โส ตวานุปฺปโตฺต, ตตฺถ เต ญาณพลวิปฺผารํ ทเสฺสหี’’ติฯ</p>


<p>‘‘ภาสิตเมฺปตํ, มหาราช, ภควตา ‘อภิญฺญายาหํ, ภิกฺขเว, ธมฺมํ เทเสมิ โน อนภิญฺญายา’ติ, วินยปญฺญตฺติยาปิ เอวํ ภณิตํ ‘อากงฺขมาโน, อานนฺท, สโงฺฆ มมจฺจเยน ขุทฺทานุขุทฺทกานิ สิกฺขาปทานิ สมูหนตู’ติ, ตํ ปน, มหาราช, ตถาคโต ภิกฺขู วีมํสมาโน อาห ‘อุกฺกเลสฺสนฺติ  นุ โข มม สาวกา มยา วิสฺสชฺชาปียมานา มมจฺจเยน ขุทฺทานุขุทฺทกานิ สิกฺขาปทานิ, อุทาหุ อาทิยิสฺสนฺตี’ติฯ</p>


<p>‘‘ยถา, มหาราช, จกฺกวตฺตี ราชา ปุเตฺต เอวํ วเทยฺย ‘อยํ โข, ตาตา, มหาชนปโท สพฺพทิสาสุ สาครปริยโนฺต, ทุกฺกโร, ตาตา, ตาวตเกน พเลน ธาเรตุํ, เอถ ตุเมฺห, ตาตา, มมจฺจเยน  ปจฺจเนฺต ปจฺจเนฺต เทเส ปชหถา’ติฯ อปิ นุ โข เต, มหาราช, กุมารา ปิตุอจฺจเยน  หตฺถคเต ชนปเท สเพฺพ เต ปจฺจเนฺต ปจฺจเนฺต เทเส มุเญฺจยฺยุ’’นฺติ? ‘‘น หิ ภเนฺต, ราชโต , ภเนฺต, ลุทฺธตรา  กุมารา รชฺชโลเภน ตทุตฺตริํ ทิคุณติคุณํ ชนปทํ ปริคฺคเณฺหยฺยุํ , กิํ ปน เต หตฺถคตํ ชนปทํ มุเญฺจยฺยุ’’นฺติ? ‘‘เอวเมว โข, มหาราช, ตถาคโต ภิกฺขู วีมํสมาโน เอวมาห ‘อากงฺขมาโน, อานนฺท, สโงฺฆ มมจฺจเยน ขุทฺทานุขุทฺทกานิ สิกฺขาปทานิ สมูหนตู’ติฯ ทุกฺขปริมุตฺติยา, มหาราช, พุทฺธปุตฺตา ธมฺมโลเภน อญฺญมฺปิ อุตฺตริํ ทิยฑฺฒสิกฺขาปทสตํ โคเปยฺยุํ, กิํ ปน ปกติปญฺญตฺตํ สิกฺขาปทํ มุเญฺจยฺยุ’’นฺติ?</p>


<p>‘‘ภเนฺต นาคเสน, ยํ ภควา อาห ‘ขุทฺทานุขุทฺทกานิ  สิกฺขาปทานี’ติ, เอตฺถายํ ชโน สมฺมูโฬฺห วิมติชาโต อธิกโต สํสยปกฺขโนฺทฯ กตมานิ ตานิ ขุทฺทกานิ สิกฺขาปทานิ, กตมานิ อนุขุทฺทกานิ สิกฺขาปทานีติ? ทุกฺกฎํ, มหาราช, ขุทฺทกํ สิกฺขาปทํ, ทุพฺภาสิตํ อนุขุทฺทกํ สิกฺขาปทํ, อิมานิ เทฺว ขุทฺทานุขุทฺทกานิ สิกฺขาปทานิ, ปุพฺพเกหิปิ, มหาราช, มหาเถเรหิ เอตฺถ วิมติ อุปฺปาทิตา, เตหิปิ เอกชฺฌํ น กโต ธมฺมสณฺฐิติปริยาเย ภควตา เอโส ปโญฺห อุปทิโฎฺฐติฯ จิรนิกฺขิตฺตํ, ภเนฺต นาคเสน, ชินรหสฺสํ อเชฺชตรหิ โลเก วิวฎํ ปากฎํ กต’’นฺติฯ</p>

</p>


<h3>๒. อพฺยากรณียปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา ‘นตฺถานนฺท ตถาคตสฺส ธเมฺมสุ อาจริยมุฎฺฐี’ติ, ปุน จ เถเรน มาลุกฺยปุเตฺตน  ปญฺหํ ปุโฎฺฐ น พฺยากาสิฯ เอโส โข, ภเนฺต นาคเสน, ปโญฺห ทฺวยโนฺต  เอกนฺตนิสฺสิโต ภวิสฺสติ อชานเนน วา คุยฺหกรเณน วาฯ ยทิ, ภเนฺต นาคเสน, ภควตา ภณิตํ ‘นตฺถานนฺท ตถาคตสฺส ธเมฺมสุ อาจริยมุฎฺฐี’ติ, เตน หิ เถรสฺส มาลุกฺยปุตฺตสฺส อชานเนฺตน น  พฺยากตํฯ ยทิ ชานเนฺตน น พฺยากตํ, เตน หิ อตฺถิ ตถาคตสฺส ธเมฺมสุ อาจริยมุฎฺฐิฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘นตฺถานนฺท ตถาคตสฺส ธเมฺมสุ อาจริยมุฎฺฐี’ติ, อพฺยากโต  จ เถเรน มาลุกฺยปุเตฺตน ปุจฺฉิโต ปโญฺห, ตญฺจ ปน น อชานเนฺตน น คุยฺหกรเณนฯ จตฺตาริมานิ, มหาราช, ปญฺหพฺยากรณานิฯ กตมานิ จตฺตาริ? เอกํสพฺยากรณีโย ปโญฺห วิภชฺชพฺยากรณีโย ปโญฺห ปฎิปุจฺฉาพฺยากรณีโย ปโญฺห ฐปนีโย ปโญฺหติฯ</p>


<p>‘‘กตโม จ, มหาราช, เอกํสพฺยากรณีโย ปโญฺห? ‘รูปํ อนิจฺจ’นฺติ เอกํสพฺยากรณีโย  ปโญฺห, ‘เวทนา อนิจฺจา’ติ…เป.… ‘สญฺญา อนิจฺจา’ติ…เป.… ‘สงฺขารา อนิจฺจา’ติ…เป.… ‘วิญฺญาณํ อนิจฺจ’’นฺติ เอกํสพฺยากรณีโย ปโญฺห, อยํ เอกํสพฺยากรณีโย ปโญฺหฯ</p>


<p>‘‘กตโม วิภชฺชพฺยากรณีโย ปโญฺห? ‘อนิจฺจํ ปน รูป’นฺติ วิภชฺชพฺยากรณีโย ปโญฺห, ‘อนิจฺจา ปน เวทนา’ติ…เป.… ‘อนิจฺจา ปน สญฺญา’ติ…เป.… ‘อนิจฺจา ปน สงฺขารา’ติ…เป.… ‘อนิจฺจํ ปน วิญฺญาณ’นฺติ วิภชฺชพฺยากรณีโย ปโญฺห, อยํ วิภชฺชพฺยากรณีโย ปโญฺหฯ</p>


<p>‘‘กตโม ปฎิปุจฺฉาพฺยากรณีโย ปโญฺห? ‘กิํ นุ โข จกฺขุนา สพฺพํ วิชานาตี’ติ อยํ ปฎิปุจฺฉาพฺยากรณีโย ปโญฺหฯ</p>


<p>‘‘กตโม ฐปนีโย ปโญฺห? ‘สสฺสโต โลโก’ติ ฐปนีโย ปโญฺห, ‘อสสฺสโต โลโก’ติฯ ‘อนฺตวา โลโก’ติฯ ‘อนนฺตวา โลโก’ติฯ ‘อนฺตวา จ อนนฺตวา จ โลโก’ติฯ ‘เนวนฺตวา นานนฺตวา โลโก’ติฯ ‘ตํ ชีวํ ตํ สรีร’นฺติฯ ‘อญฺญํ ชีวํ อญฺญํ สรีร’นฺติฯ ‘โหติ ตถาคโต ปรํ มรณา’ติฯ ‘น โหติ ตถาคโต ปรํ มรณา’ติฯ ‘โหติ จ น จ โหติ ตถาคโต ปรํ มรณา’ติฯ ‘เนว โหติ น น โหติ ตถาคโต ปรํ มรณา’ติ ฐปนีโย ปโญฺห, อยํ ฐปนีโย ปโญฺหฯ</p>


<p>‘‘ภควา, มหาราช, เถรสฺส มาลุกฺยปุตฺตสฺส ตํ ฐปนียํ ปญฺหํ น พฺยากาสิฯ โส ปน ปโญฺห กิํ การณา ฐปนีโย? น ตสฺส ทีปนาย เหตุ  วา การณํ วา อตฺถิ, ตสฺมา โส ปโญฺห ฐปนีโยฯ นตฺถิ พุทฺธานํ ภควนฺตานํ อการณมเหตุกํ คิรมุทีรณ’’นฺติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๓. มจฺจุภายนาภายนปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ‘สเพฺพ ตสนฺติ ทณฺฑสฺส, สเพฺพ ภายนฺติ มจฺจุโน’ติ, ปุน ภณิตํ ‘อรหา สพฺพภยมติกฺกโนฺต’ติฯ กิํ นุ โข, ภเนฺต นาคเสน, อรหา ทณฺฑภยา ตสติ , นิรเย วา เนรยิกา สตฺตา ชลิตา กุถิตา ตตฺตา สนฺตตฺตา ตมฺหา ชลิตคฺคิชาลกา มหานิรยา จวมานา มจฺจุโน ภายนฺติฯ ยทิ, ภเนฺต นาคเสน, ภควตา ภณิตํ ‘สเพฺพ ตสนฺติ ทณฺฑสฺส, สเพฺพ ภายนฺติ มจฺจุโน’ติ, เตน หิ ‘อรหา สพฺพภยมติกฺกโนฺต’ติ ยํ วจนํ, ตํ มิจฺฉาฯ ยทิ ภควตา ภณิตํ ‘อรหา สพฺพภยมติกฺกโนฺต’ติ, เตน หิ ‘สเพฺพ ตสนฺติ ทณฺฑสฺส, สเพฺพ ภายนฺติ มจฺจุโน’ติ ตมฺปิ วจนํ มิจฺฉาฯ อยํ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘เนตํ, มหาราช, วจนํ ภควตา อรหเนฺต อุปาทาย ภณิตํ ‘สเพฺพ ตสนฺติ ทณฺฑสฺส, สเพฺพ ภายนฺติ มจฺจุโน’ติฯ ฐปิโต อรหา ตสฺมิํ วตฺถุสฺมิํ, สมูหโต ภยเหตุ อรหโตฯ เย เต, มหาราช, สตฺตา สกิเลสา, เยสญฺจ อธิมตฺตา อตฺตานุทิฎฺฐิ, เย จ สุขทุเกฺขสุ อุนฺนตาวนตา, เต อุปาทาย ภควตา ภณิตํ ‘สเพฺพ ตสนฺติ ทณฺฑสฺส, สเพฺพ ภายนฺติ มจฺจุโน’ติฯ อรหโต, มหาราช, สพฺพคติ อุปจฺฉินฺนา, โยนิ วิทฺธํสิตา, ปฎิสนฺธิ อุปหตา, ภคฺคา ผาสุกา, สมูหตา สพฺพภวาลยา, สมุจฺฉินฺนา สพฺพสงฺขารา, หตํ กุสลากุสลํ, วิหตา อวิชฺชา, อพีชํ วิญฺญาณํ กตํ, ทฑฺฒา สพฺพกิเลสา, อติวตฺตา โลกธมฺมา, ตสฺมา อรหา น ตสติ สพฺพภเยหิฯ</p>


<p>‘‘อิธ, มหาราช, รโญฺญ จตฺตาโร มหามตฺตา ภเวยฺยุํ อนุรกฺขา ลทฺธยสา วิสฺสาสิกา ฐปิตา มหติ อิสฺสริเย ฐาเนฯ อถ ราชา กิสฺมิญฺจิ  เทว กรณีเย สมุปฺปเนฺน ยาวตา สกวิชิเต สพฺพชนสฺส อาณาเปยฺย ‘สเพฺพว เม พลิํ กโรนฺตุ, สาเธถ ตุเมฺห จตฺตาโร มหามตฺตา ตํ กรณีย’นฺติฯ อปิ นุ โข, มหาราช, เตสํ จตุนฺนํ มหามตฺตานํ พลิภยา สนฺตาโส อุปฺปเชฺชยฺยา’’ติ? ‘‘น หิ ภเนฺต’’ติฯ ‘‘เกน การเณน มหาราชา’’ติฯ ‘‘ฐปิตา เต, ภเนฺต, รญฺญา อุตฺตมฎฺฐาเน, นตฺถิ เตสํ พลิ, สมติกฺกนฺตพลิโน เต, อวเสเส อุปาทาย รญฺญา อาณาปิตํ  ‘สเพฺพว เม พลิํ กโรนฺตู’ติฯ ‘‘เอวเมว โข, มหาราช, เนตํ วจนํ ภควตา อรหเนฺต อุปาทาย ภณิตํ, ฐปิโต อรหา ตสฺมิํ วตฺถุสฺมิํ, สมูหโต ภยเหตุ อรหโต, เย เต, มหาราช, สตฺตา สกิเลสา, เยสญฺจ อธิมตฺตา อตฺตานุทิฎฺฐิ, เย จ สุขทุเกฺขสุ อุนฺนตาวนตา , เต อุปาทาย ภควตา ภณิตํ ‘สเพฺพ ตสนฺติ ทณฺฑสฺส, สเพฺพ ภายนฺติ มจฺจุโน’ติฯ ตสฺมา อรหา น ตสติ สพฺพภเยหี’’ติฯ</p>


<p>‘‘เนตํ, ภเนฺต นาคเสน, วจนํ สาวเสสํ, นิรวเสสวจนเมตํ ‘สเพฺพ’ติฯ ตตฺถ เม อุตฺตริํ การณํ พฺรูหิ ตํ วจนํ ปติฎฺฐาเปตุ’’นฺติฯ</p>


<p>‘‘อิธ, มหาราช, คาเม คามสฺสามิโก อาณาปกํ อาณาเปยฺย ‘เอหิ, โภ อาณาปก, ยาวตา คาเม คามิกา, เต สเพฺพ สีฆํ มม สนฺติเก สนฺนิปาเตหี’ติฯ โส ‘สาธุ สามี’ติ สมฺปฎิจฺฉิตฺวา คามมเชฺฌ ฐตฺวา ติกฺขตฺตุํ สทฺทมนุสฺสาเวยฺย ‘ยาวตา คาเม คามิกา, เต สเพฺพ สีฆสีฆํ สามิโน สนฺติเก สนฺนิปตนฺตู’ติฯ ตโต เต คามิกา อาณาปกสฺส วจเนน ตุริตตุริตา สนฺนิปติตฺวา คามสฺสามิกสฺส อาโรเจนฺติ ‘สนฺนิปติตา, สามิ, สเพฺพ คามิกา, ยํ เต กรณียํ ตํ กโรหี’ติฯ อิติ โส, มหาราช, คามสฺสามิโก กุฎิปุริเส สนฺนิปาเตโนฺต สเพฺพ คามิเก อาณาเปติ, เต จ อาณตฺตา น สเพฺพ สนฺนิปตนฺติ, กุฎิปุริสา เยว สนฺนิปตนฺติ, ‘เอตฺตกา เยว เม คามิกา’ติ คามสฺสามิโก จ ตถา สมฺปฎิจฺฉติ, อเญฺญ พหุตรา อนาคตา อิตฺถิปุริสา ทาสิทาสา ภตกา กมฺมกรา คามิกา คิลานา โคมหิํสา อเชฬกา สุวานา, เย อนาคตา, สเพฺพ เต อคณิตา, กุฎิปุริเส เยว อุปาทาย อาณาปิตตฺตา ‘สเพฺพ สนฺนิปตนฺตู’ติฯ เอวเมว โข, มหาราช, เนตํ วจนํ ภควตา อรหเนฺต อุปาทาย ภณิตํ, ฐปิโต อรหา ตสฺมิํ วตฺถุสฺมิํ, สมูหโต ภยเหตุ อรหโต, เย เต, มหาราช, สตฺตา สกิเลสา, เยสญฺจ อธิมตฺตา อตฺตานุทิฎฺฐิ, เย  จ สุขทุเกฺขสุ อุนฺนตาวนตา, เต อุปาทาย ภควตา ภณิตํ ‘สเพฺพ ตสนฺติ ทณฺฑสฺส, สเพฺพ ภายนฺติ มจฺจุโน’ติ ฯ ตสฺมา อรหา น ตสติ สพฺพภเยหิฯ</p>


<p>‘‘อตฺถิ, มหาราช, สาวเสสํ วจนํ สาวเสโส อโตฺถ, อตฺถิ สาวเสสํ วจนํ นิรวเสโส อโตฺถ, อตฺถิ นิรวเสสํ วจนํ สาวเสโส อโตฺถ, อตฺถิ นิรวเสสํ วจนํ นิรวเสโส อโตฺถฯ เตน เตน อโตฺถ สมฺปฎิจฺฉิตโพฺพฯ</p>


<p>‘‘ปญฺจวิเธหิ, มหาราช, การเณหิ อโตฺถ สมฺปฎิจฺฉิตโพฺพ อาหจฺจปเทน รเสน อาจริยวํเสน  อธิปฺปายา การณุตฺตริยตายฯ เอตฺถ หิ นฺติ สุตฺตํ อธิเปฺปตํฯ ติ สุตฺตานุโลมํฯ ติ อาจริยวาโทฯ ติ อตฺตโน มติฯ ติ อิเมหิ  จตูหิ สเมนฺตํ  การณํฯ อิเมหิ โข, มหาราช, ปญฺจหิ การเณหิ อโตฺถ สมฺปฎิจฺฉิตโพฺพฯ เอวเมโส ปโญฺห สุวินิจฺฉิโต โหตี’’ติฯ</p>


<p>‘‘โหตุ, ภเนฺต นาคเสน, ตถา ตํ สมฺปฎิจฺฉามิฯ ฐปิโต โหตุ อรหา ตสฺมิํ วตฺถุสฺมิํ, ตสนฺตุ อวเสสา สตฺตา, นิรเย ปน เนรยิกา สตฺตา ทุกฺขา ติพฺพา กฎุกา เวทนา เวทยมานา ชลิตปชฺชลิตสพฺพงฺคปจฺจงฺคา รุณฺณการุญฺญกนฺทิตปริเทวิตลาลปฺปิตมุขา อสยฺหติพฺพทุกฺขาภิภูตา อตาณา อสรณา อสรณีภูตา อนปฺปโสกาตุรา อนฺติมปจฺฉิมคติกา เอกนฺตโสกปรายณา อุณฺหติขิณจณฺฑขรตปนเตชวโนฺต ภีมภยชนกนินาทมหาสทฺทา สํสิพฺพิตฉพฺพิธชาลามาลากุลา สมนฺตา สตโยชนานุผรณจฺจิเวคา กทริยา ตปนา มหานิรยา จวมานา มจฺจุโน ภายนฺตี’’ติ? ‘‘อาม, มหาราชา’’ติฯ</p>


<p>‘‘นนุ, ภเนฺต นาคเสน, นิรโย เอกนฺตทุกฺขเวทนีโย, กิสฺส ปน เต เนรยิกา สตฺตา เอกนฺตทุกฺขเวทนียา นิรยา จวมานา มจฺจุโน ภายนฺติ, กิสฺส นิรเย รมนฺตี’’ติ? ‘‘น เต, มหาราช, เนรยิกา สตฺตา นิรเย รมนฺติ, มุญฺจิตุกามาว เต นิรยาฯ มรณเสฺสว โส , มหาราช, อานุภาโว, เยน เตสํ สนฺตาโส อุปฺปชฺชตี’’ติฯ ‘‘เอตํ โข, ภเนฺต นาคเสน, น สทฺทหามิ, ยํ มุจฺจิตุกามานํ จุติยา  สนฺตาโส อุปฺปชฺชตีติ, หาสนียํ , ภเนฺต นาคเสน, ตํ ฐานํ, ยํ เต ปตฺถิตํ ลภนฺติ, การเณน มํ สญฺญาเปหี’’ติฯ</p>


<p>‘‘มรณนฺติ โข, มหาราช, เอตํ อทิฎฺฐสจฺจานํ ตาสนียฎฺฐานํ, เอตฺถายํ ชโน ตสติ จ อุพฺพิชฺชติ จฯ โย จ, มหาราช, กณฺหสปฺปสฺส ภายติ, โส มรณสฺส ภายโนฺต กณฺหสปฺปสฺส ภายติฯ โย จ หตฺถิสฺส ภายติ…เป.… สีหสฺส…เป.… พฺยคฺฆสฺส…เป.… ทีปิสฺส…เป.… อจฺฉสฺส…เป.… ตรจฺฉสฺส…เป.… มหิํสสฺส…เป.… ควยสฺส…เป.… อคฺคิสฺส…เป.… อุทกสฺส…เป.… ขาณุกสฺส…เป.… กณฺฎกสฺส ภายติฯ โย จ สตฺติยา ภายติ, โส มรณสฺส ภายโนฺต สตฺติยา ภายติฯ มรณเสฺสว โส , มหาราช, สรสสภาวเตโช , ตสฺส สรสสภาวเตเชน สกิเลสา สตฺตา มรณสฺส ตสนฺติ ภายนฺติ, มุจฺจิตุกามาปิ, มหาราช, เนรยิกา สตฺตา มรณสฺส ตสนฺติ ภายนฺติฯ</p>


<p>‘‘อิธ, มหาราช, ปุริสสฺส กาเย เมโท คณฺฐิ อุปฺปเชฺชยฺยฯ โส เตน โรเคน ทุกฺขิโต อุปทฺทวา ปริมุจฺจิตุกาโม ภิสกฺกํ สลฺลกตฺตํ อามนฺตาเปยฺยฯ ตสฺส วจนํ โส ภิสโกฺก สลฺลกโตฺต สมฺปฎิจฺฉิตฺวา ตสฺส โรคสฺส อุทฺธรณาย อุปกรณํ อุปฎฺฐาเปยฺย, สตฺถกํ ติขิณํ กเรยฺย , ยมกสลากา  อคฺคิมฺหิ ปกฺขิเปยฺย, ขารลวณํ นิสทาย ปิสาเปยฺย, อปิ นุ โข, มหาราช, ตสฺส อาตุรสฺส ติขิณสตฺถกเจฺฉทเนน ยมกสลากาทหเนน ขารโลณปฺปเวสเนน ตาโส อุปฺปเชฺชยฺยา’’ติ? ‘‘อาม ภเนฺต’’ติฯ ‘‘อิติ, มหาราช, ตสฺส อาตุรสฺส โรคา มุจฺจิตุกามสฺสาปิ เวทนาภยา สนฺตาโส อุปฺปชฺชติฯ เอวเมว โข, มหาราช, นิรยา มุจฺจิตุกามานมฺปิ เนรยิกานํ สตฺตานํ มรณภยา สนฺตาโส อุปฺปชฺชติฯ</p>


<p>‘‘อิธ, มหาราช, ปุริโส อิสฺสราปราธิโก พโทฺธ สงฺขลิกพนฺธเนน คเพฺภ ปกฺขิโตฺต ปริมุจฺจิตุกาโม อสฺส, ตเมนํ โส อิสฺสโร โมเจตุกาโม ปโกฺกสาเปยฺยฯ อปิ นุ โข, มหาราช, ตสฺส อิสฺสราปราธิกสฺส ปุริสสฺส ‘กตโทโส  อห’นฺติ ชานนฺตสฺส อิสฺสรทสฺสเนน สนฺตาโส อุปฺปเชฺชยฺยา’’ติ? ‘‘อาม ภเนฺต’’ติฯ ‘‘อิติ, มหาราช, ตสฺส อิสฺสราปราธิกสฺส ปุริสสฺส ปริมุจฺจิตุกามาสฺสาปิ อิสฺสรภยา สนฺตาโส อุปฺปชฺชติฯ เอวเมว โข, มหาราช, นิรยา มุจฺจิตุกามานมฺปิ เนรยิกานํ สตฺตานํ มรณภยา สนฺตาโส อุปฺปชฺชตี’’ติฯ</p>


<p>‘‘อปรมฺปิ , ภเนฺต, อุตฺตริํ การณํ พฺรูหิ, เยนาหํ การเณน โอกเปฺปยฺย’’นฺติฯ ‘‘อิธ, มหาราช, ปุริโส ทฎฺฐวิเสน อาสีวิเสน ทโฎฺฐ ภเวยฺย, โส เตน วิสวิกาเรน ปเตยฺย อุปฺปเตยฺย วเฎฺฎยฺย ปวเฎฺฎยฺย, อถญฺญตโร ปุริโส พลวเนฺตน มนฺตปเทน ตํ ทฎฺฐวิสํ อาสีวิสํ อาเนตฺวา ตํ ทฎฺฐวิสํ ปจฺจาจมาเปยฺย, อปิ นุ โข, มหาราช, ตสฺส วิสคตสฺส ปุริสสฺส ตสฺมิํ ทฎฺฐวิเส สเปฺป โสตฺถิเหตุ อุปคจฺฉเนฺต สนฺตาโส อุปฺปเชฺชยฺยา’’ติ? ‘‘อาม ภเนฺต’’ติฯ อิติ, มหาราช, ตถารูเป อหิมฺหิ โสตฺถิเหตุปิ อุปคจฺฉเนฺต ตสฺส สนฺตาโส อุปฺปชฺชติฯ เอวเมว โข, มหาราช, นิรยา มุจฺจิตุกามานมฺปิ เนรยิกานํ สนฺตานํ มรณภยา สนฺตาโส อุปฺปชฺชติฯ อนิฎฺฐํ, มหาราช, สพฺพสตฺตานํ มรณํ, ตสฺมา เนรยิกา สตฺตา นิรยา ปริมุจฺจิตุกามาปิ มจฺจุโน ภายนฺตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๔. มจฺจุปาสมุตฺติปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา –</p>


<p>
‘‘‘น  
อนฺตลิเกฺข น สมุทฺทมเชฺฌ, น ปพฺพตานํ วิวรํ ปวิสฺส;  
  
น วิชฺชตี โส ชคติปฺปเทโส, ยตฺถฎฺฐิโต มุเจฺจยฺย มจฺจุปาสา’ติฯ  
</p>
  
<p>‘‘ปุน ภควตา ปริตฺตา จ อุทฺทิฎฺฐาฯ เสยฺยถิทํ, รตนสุตฺตํ เมตฺตสุตฺตํ ขนฺธปริตฺตํ โมรปริตฺตํ ธชคฺคปริตฺตํ  อาฎานาฎิยปริตฺตํ องฺคุลิมาลปริตฺตํฯ ยทิ, ภเนฺต นาคเสน, อากาสคโตปิ สมุทฺทมชฺฌคโตปิ ปาสาทกุฎิเลณคุหาปพฺภารทริพิลคิริ วิวรปพฺพตนฺตรคโตปิ น มุจฺจติ มจฺจุปาสา, เตน หิ ปริตฺตกมฺมํ มิจฺฉาฯ ยทิ ปริตฺตกรเณน มจฺจุปาสา ปริมุตฺติ ภวติ, เตน หิ ‘น อนฺตลิเกฺข…เป.… มจฺจุปาสา’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห คณฺฐิโตปิ คณฺฐิตโร ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ , มหาราช, ภควตา ‘น อนฺตลิเกฺข…เป.… มจฺจุปาสา’ติ, ปริตฺตา จ ภควตา อุทฺทิฎฺฐา, ตญฺจ ปน สาวเสสายุกสฺส วยสมฺปนฺนสฺส อเปตกมฺมาวรณสฺส, นตฺถิ, มหาราช, ขีณายุกสฺส ฐิติยา กิริยา วา อุปกฺกโม วาฯ</p>


<p>‘‘ยถา มหาราช มตสฺส รุกฺขสฺส สุกฺขสฺส โกฬาปสฺส นิเสฺนหสฺส อุปรุทฺธชีวิตสฺส คตายุสงฺขารสฺส กุมฺภสหเสฺสนปิ อุทเก อากิรเนฺต อลฺลตฺตํ วา ปลฺลวิตหริตภาโว วา น ภเวยฺยฯ เอวเมว โข, มหาราช, เภสชฺชปริตฺตกเมฺมน นตฺถิ ขีณายุกสฺส ฐิติยา กิริยา วา อุปกฺกโม วา, ยานิ ตานิ, มหาราช, มหิยา โอสธานิ เภสชฺชานิ, ตานิปิ ขีณายุกสฺส อกิจฺจกรานิ ภวนฺติฯ สาวเสสายุกํ, มหาราช, วยสมฺปนฺนํ อเปตกมฺมาวรณํ ปริตฺตํ รกฺขติ โคเปติ, ตสฺสตฺถาย ภควตา ปริตฺตา อุทฺทิฎฺฐาฯ</p>


<p>‘‘ยถา, มหาราช, กสฺสโก ปริปเกฺก ธเญฺญ มเต สสฺสนาเฬ อุทกปฺปเวสนํ วาเรยฺย, ยํ ปน สสฺสํ ตรุณํ เมฆสนฺนิภํ วยสมฺปนฺนํ, ตํ อุทกวฑฺฒิยา วฑฺฒติฯ เอวเมว โข, มหาราช, ขีณายุกสฺส เภสชฺชปริตฺตกิริยา ฐปิตา ปฎิกฺขิตฺตา , เย ปน เต มนุสฺสา สาวเสสายุกา วยสมฺปนฺนา, เตสํ อตฺถาย ปริตฺตเภสชฺชานิ ภณิตานิ, เต ปริตฺตเภสเชฺชหิ วฑฺฒนฺตี’’ติฯ</p>


<p>‘‘ยทิ, ภเนฺต นาคเสน, ขีณายุโก มรติ, สาวเสสายุโก ชีวติ, เตน หิ ปริตฺตเภสชฺชานิ นิรตฺถกานิ โหนฺตี’’ติ? ‘‘ทิฎฺฐปุโพฺพ ปน ตยา, มหาราช, โกจิ โรโค เภสเชฺชหิ ปฎินิวตฺติโต’’ติ? ‘‘อาม, ภเนฺต, อเนกสตานิ ทิฎฺฐานี’’ติฯ ‘‘เตน หิ, มหาราช, ‘ปริตฺตเภสชฺชกิริยา นิรตฺถกา’ติ ยํ วจนํ, ตํ มิจฺฉา ภวตี’’ติฯ</p>


<p>‘‘ทิสฺสนฺติ , ภเนฺต นาคเสน, เวชฺชานํ อุปกฺกมา เภสชฺชปานานุเลปา, เตน เตสํ อุปกฺกเมน โรโค ปฎินิวตฺตตี’’ติฯ ‘‘ปริตฺตานมฺปิ, มหาราช, ปวตฺตียมานานํ สโทฺท สุยฺยติ, ชิวฺหา สุกฺขติ, หทยํ พฺยาวฎฺฎติ, กโณฺฐ อาตุรติฯ เตน เตสํ ปวเตฺตน สเพฺพ พฺยาธโย วูปสมนฺติ, สพฺพา อีติโย อปคจฺฉนฺตีติฯ</p>


<p>‘‘ทิฎฺฐปุโพฺพ ปน ตยา, มหาราช, โกจิ อหินา ทโฎฺฐ มนฺตปเทน วิสํ ปาตียมาโน วิสํ จิกฺขสฺสโนฺต อุทฺธมโธ อาจมยมาโน’’ติ? ‘‘อาม, ภเนฺต , อเชฺชตรหิปิ ตํ โลเก วตฺตตี’’ติฯ ‘‘เตน หิ, มหาราช, ‘ปริตฺตเภสชฺชกิริยา นิรตฺถกา’ติ ยํ วจนํ, ตํ มิจฺฉา ภวติฯ กตปริตฺตญฺหิ, มหาราช, ปุริสํ ฑํสิตุกาโม อหิ น ฑํสติ, วิวฎํ มุขํ ปิทหติ, โจรานํ อุกฺขิตฺตลคุฬมฺปิ น สมฺภวติ, เต ลคุฬํ มุญฺจิตฺวา เปมํ กโรนฺติ, กุปิโตปิ หตฺถินาโค สมาคนฺตฺวา อุปรมติ, ปชฺชลิตมหาอคฺคิกฺขโนฺธปิ อุปคนฺตฺวา นิพฺพายติ, วิสํ หลาหลมฺปิ ขายิตํ อคทํ สมฺปชฺชติ, อาหารตฺถํ วา ผรติ, วธกา หนฺตุกามา อุปคนฺตฺวา ทาสภูตา สมฺปชฺชนฺติ, อกฺกโนฺตปิ ปาโส น สํวรติ ฯ</p>


<p>‘‘สุตปุพฺพํ ปน ตยา, มหาราช, ‘โมรสฺส กตปริตฺตสฺส สตฺตวสฺสสตานิ ลุทฺทโก นาสกฺขิ ปาสํ อุปเนตุํ, อกตปริตฺตสฺส ตํ เยว ทิวสํ ปาสํ อุปเนสี’’ติ ? ‘‘อาม, ภเนฺต, สุยฺยติ, อพฺภุคฺคโต โส สโทฺท สเทวเก โลเก’’ติฯ ‘‘เตน หิ, มหาราช ‘ปริตฺตเภสชฺชกิริยา นิรตฺถกา’ติ ยํ วจนํ, ตํ มิจฺฉา ภวติฯ</p>


<p>‘‘สุตปุพฺพํ ปน ตยา, มหาราช, ‘ทานโว ภริยํ ปริรกฺขโนฺต สมุเคฺค ปกฺขิปิตฺวา คิลิตฺวา กุจฺฉินา ปริหรติ, อเถโก วิชฺชาธโร ตสฺส ทานวสฺส มุเขน ปวิสิตฺวา ตาย สทฺธิํ อภิรมติ, ยทา โส ทานโว อญฺญาสิ, อถ สมุคฺคํ วมิตฺวา วิวริ, สห สมุเคฺค วิวเฎ วิชฺชาธโร ยถากามํ  ปกฺกามี’’ติ? ‘‘อาม, ภเนฺต, สุยฺยติ, อพฺภุคฺคโต โสปิ สโทฺท สเทวเก โลเก’’ติฯ ‘‘นนุ โส, มหาราช, วิชฺชาธโร ปริตฺตพเลน  คหณา มุโตฺต’’ติฯ ‘‘อาม ภเนฺต’’ติฯ ‘‘เตน หิ, มหาราช, อตฺถิ ปริตฺตพลํฯ</p>


<p>‘‘สุตปุพฺพํ ปน ตยา, มหาราช, ‘อปโรปิ วิชฺชาธโร พาราณสิรโญฺญ อเนฺตปุเร มเหสิยา สทฺธิํ สมฺปทุโฎฺฐ  คหณปฺปโตฺต สมาโน ขเณน อทสฺสนํ คโต มนฺตพเลนา’’ติฯ ‘‘อาม, ภเนฺต, สุยฺยตี’’ติฯ ‘‘นนุ โส, มหาราช, วิชฺชาธโร ปริตฺตพเลน คหณา มุโตฺต’’ติ? ‘‘อาม ภเนฺต’’ติฯ ‘‘เตน หิ, มหาราช, อตฺถิ ปริตฺตพล’’นฺติฯ</p>


<p>‘‘ภเนฺต  นาคเสน, ‘กิํ สเพฺพ เยว ปริตฺตํ รกฺขตี’ติ? ‘‘เอกเจฺจ, มหาราช, รกฺขติ, เอกเจฺจ น รกฺขตี’’ติฯ ‘‘เตน หิ, ภเนฺต นาคเสน, ปริตฺตํ น สพฺพตฺถิก’’นฺติ? ‘‘อปิ นุ โข, มหาราช, โภชนํ สเพฺพสํ ชีวิตํ รกฺขตี’’ติ? ‘‘เอกเจฺจ, ภเนฺต , รกฺขติ, เอกเจฺจ น รกฺขตี’’ติฯ ‘‘กิํ การณา’’ติฯ ‘‘ยโต, ภเนฺต, เอกเจฺจ ตํ เยว โภชนํ อติภุญฺชิตฺวา วิสูจิกาย มรนฺตี’’ติฯ ‘‘เตน หิ, มหาราช, โภชนํ น สเพฺพสํ ชีวิตํ รกฺขตี’’ติ? ‘‘ทฺวีหิ, ภเนฺต นาคเสน, การเณหิ โภชนํ ชีวิตํ หรติ อติภุเตฺตน วา อุสฺมาทุพฺพลตาย วา, อายุททํ, ภเนฺต นาคเสน, โภชนํ ทุรุปจาเรน ชีวิตํ หรตี’’ติฯ ‘‘เอวเมว โข, มหาราช, ปริตฺตํ เอกเจฺจ รกฺขติ, เอกเจฺจ น รกฺขติฯ</p>


<p>‘‘ตีหิ, มหาราช, การเณหิ ปริตฺตํ น รกฺขติ  กมฺมาวรเณน, กิเลสาวรเณน, อสทฺทหนตายฯ สตฺตานุรกฺขณํ, มหาราช, ปริตฺตํ อตฺตนา กเตน อารกฺขํ ชหติ, ยถา, มหาราช, มาตา ปุตฺตํ กุจฺฉิคตํ โปเสติ, หิเตน อุปจาเรน ชเนติ, ชนยิตฺวา อสุจิมลสิงฺฆาณิกมปเนตฺวา อุตฺตมวรสุคนฺธํ อุปลิมฺปติ, โส อปเรน สมเยน ปเรสํ ปุเตฺต อโกฺกสเนฺต วา ปหรเนฺต วา ปหารํ เทติฯ เต ตสฺส กุชฺฌิตฺวา ปริสาย อากฑฺฒิตฺวา ตํ คเหตฺวา สามิโน อุปเนนฺติ, ยทิ ปน ตสฺสา ปุโตฺต อปรโทฺธ โหติ เวลาติวโตฺตฯ อถ นํ สามิโน มนุสฺสา อากฑฺฒยมานา ทณฺฑมุคฺครชาณุมุฎฺฐีหิ ตาเฬนฺติ โปเถนฺติ, อปิ นุ โข, มหาราช, ตสฺส มาตา ลภติ อากฑฺฒนปริกฑฺฒนํ คาหํ สามิโน อุปนยนํ กาตุ’’นฺติ? ‘‘น หิ ภเนฺต’’ติฯ ‘‘เกน การเณน, มหาราชา’’ติฯ ‘‘อตฺตโน, ภเนฺต, อปราเธนา’’ติฯ ‘‘เอวเมว โข, มหาราช, สตฺตานํ อารกฺขํ ปริตฺตํ อตฺตโน อปราเธน วญฺฌํ กโรตี’’ติ ฯ ‘‘สาธุ, ภเนฺต นาคเสน, สุวินิจฺฉิโต ปโญฺห, คหนํ อคหนํ กตํ, อนฺธกาโร อาโลโก กโต, วินิเวฐิตํ ทิฎฺฐิชาลํ, ตฺวํ คณิวรปวรมาสชฺชา’’ติฯ</p>

</p>


<h3>๕. พุทฺธลาภนฺตรายปโญฺห</h3>
<p> ‘‘ภเนฺต นาคเสน, ตุเมฺห ภณถ ‘ลาภี ตถาคโต จีวรปิณฺฑปาตเสนาสนคิลานปฺปจฺจยเภสชฺชปริกฺขาราน’นฺติฯ ปุน จ ตถาคโต ปญฺจสาลํ พฺราหฺมณคามํ ปิณฺฑาย ปวิสิตฺวา กิญฺจิเทว อลภิตฺวา ยถาโธเตน  ปเตฺตน นิกฺขโนฺตติฯ ยทิ, ภเนฺต นาคเสน, ตถาคโต  ลาภี จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ, เตน หิ ปญฺจสาลํ พฺราหฺมณคามํ ปิณฺฑาย ปวิสิตฺวา กิญฺจิเทว อลภิตฺวา ยถาโธเตน ปเตฺตน นิกฺขโนฺตติ ยํ วจนํ, ตํ มิจฺฉาฯ ยทิ ปญฺจสาลํ พฺราหฺมณคามํ ปิณฺฑาย ปวิสิตฺวา กิญฺจิเทว อลภิตฺวา ยถาโธเตน ปเตฺตน นิกฺขโนฺต, เตน หิ ลาภี ตถาคโต จีวรปิณฺฑปาตเสนาสนคิลานปฺปจฺจยเภสชฺชปริกฺขารานนฺติ  ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห สุมหโนฺต ทุนฺนิเพฺพโฐ ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ลาภี, มหาราช, ตถาคโต จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ, ปญฺจสาลญฺจ พฺราหฺมณคามํ ปิณฺฑาย ปวิสิตฺวา กิญฺจิเทว อลภิตฺวา ยถาโธเตน ปเตฺตน นิกฺขโนฺต, ตญฺจ ปน มารสฺส ปาปิมโต การณา’’ติฯ ‘‘เตน หิ, ภเนฺต นาคเสน, ภควโต คณนปถํ วีติวตฺตกเปฺป  อภิสงฺขตํ กุสลํ กินฺติ นิฎฺฐิตํ, อธุนุฎฺฐิเตน มาเรน ปาปิมตา ตสฺส กุสลสฺส พลเวคํ  กินฺติ ปิหิตํ, เตน หิ, ภเนฺต นาคเสน, ตสฺมิํ วตฺถุสฺมิํ ทฺวีสุ ฐาเนสุ อุปวาโท อาคจฺฉติ, กุสลโตปิ อกุสลํ พลวตรํ โหติ, พุทฺธพลโตปิ มารพลํ พลวตรํ โหตีติ, เตน หิ รุกฺขสฺส มูลโตปิ อคฺคํ ภารตรํ โหติ, คุณสมฺปริกิณฺณโตปิ ปาปิยํ พลวตรํ โหตี’’ติฯ ‘‘น, มหาราช, ตาวตเกน กุสลโตปิ อกุสลํ พลวตรํ นาม โหติ, น พุทฺธพลโตปิ มารพลํ พลวตรํ นาม โหติฯ อปิ เจตฺถ การณํ อิจฺฉิตพฺพํฯ</p>


<p>‘‘ยถา, มหาราช, ปุริโส รโญฺญ จกฺกวตฺติสฺส มธุํ วา มธุปิณฺฑิกํ วา อญฺญํ วา อุปายนํ อภิหเรยฺย, ตเมนํ รโญฺญ ทฺวารปาโล เอวํ วเทยฺย ‘อกาโล, โภ, อยํ รโญฺญ ทสฺสนาย, เตน หิ, โภ, ตว อุปายนํ คเหตฺวา สีฆสีฆํ ปฎินิวตฺต, ปุเร ตว ราชา ทณฺฑํ ธาเรสฺสตี’ติ ฯ ตโต โส ปุริโส ทณฺฑภยา ตสิโต อุพฺพิโคฺค ตํ อุปายนํ อาทาย สีฆสีฆํ ปฎินิวเตฺตยฺย, อปิ นุ โข โส, มหาราช, ราชา จกฺกวตฺตี ตาวตเกน อุปายนวิกลมตฺตเกน ทฺวารปาลโต ทุพฺพลตโร นาม โหติ , อญฺญํ วา ปน กิญฺจิ อุปายนํ น ลเภยฺยา’’ติ? ‘‘น หิ, ภเนฺต, อิสฺสาปกโต โส, ภเนฺต, ทฺวารปาโล อุปายนํ นิวาเรสิ, อเญฺญน ปน ทฺวาเรน สตสหสฺสคุณมฺปิ รโญฺญ อุปายนํ อุเปตี’’ติ ฯ ‘‘เอวเมว โข, มหาราช, อิสฺสาปกโต มาโร ปาปิมา ปญฺจสาลเก พฺราหฺมณคหปติเก อนฺวาวิสิ, อญฺญานิ ปน อเนกานิ เทวตาสตสหสฺสานิ อมตํ ทิพฺพํ โอชํ คเหตฺวา อุปคตานิ ‘ภควโต กาเย โอชํ โอทหิสฺสามา’ติ ภควนฺตํ นมสฺสมานานิ ปญฺชลิกานิ ฐิตานี’’ติฯ</p>


<p>‘‘โหตุ, ภเนฺต นาคเสน, สุลภา ภควโต จตฺตาโร ปจฺจยา โลเก อุตฺตมปุริสสฺส, ยาจิโตว  ภควา เทวมนุโสฺสหิ จตฺตาโร ปจฺจเย ปริภุญฺชติ, อปิ จ โข ปน มารสฺส โย อธิปฺปาโย, โส ตาวตเกน สิโทฺธ, ยํ โส ภควโต โภชนสฺส อนฺตรายมกาสิฯ เอตฺถ เม, ภเนฺต, กงฺขา น ฉิชฺชติ, วิมติชาโตหํ ตตฺถ สํสยปกฺขโนฺทฯ น เม ตตฺถ มานสํ ปกฺขนฺทติ, ยํ ตถาคตสฺส อรหโต สมฺมาสมฺพุทฺธสฺส สเทวเก โลเก อคฺคปุคฺคลวรสฺส กุสลวรปุญฺญสมฺภวสฺส อสมสมสฺส อนุปมสฺส อปฺปฎิสมสฺส ฉวกํ ลามกํ ปริตฺตํ ปาปํ อนริยํ วิปนฺนํ มาโร ลาภนฺตรายมกาสี’’ติฯ</p>


<p>‘‘จตฺตาโร โข, มหาราช, อนฺตรายา อทิฎฺฐนฺตราโย อุทฺทิสฺส กตนฺตราโย อุปกฺขฎนฺตราโย ปริโภคนฺตราโยติฯ ตตฺถ กตโม อทิฎฺฐนฺตราโย? อโนทิสฺส อทสฺสเนน อนภิสงฺขตํ โกจิ อนฺตรายํ กโรติ ‘กิํ ปรสฺส ทิเนฺนนา’ติ, อยํ อทิฎฺฐนฺตราโย นามฯ</p>


<p>‘‘กตโม อุทฺทิสฺส กตนฺตราโย? อิเธกจฺจํ ปุคฺคลํ อุปทิสิตฺวา อุทฺทิสฺส โภชนํ ปฎิยตฺตํ โหติ, ตํ โกจิ อนฺตรายํ กโรติ, อยํ อุทฺทิสฺส กตนฺตราโย นามฯ</p>


<p>‘‘กตโม อุปกฺขฎนฺตราโย? อิธ ยํ กิญฺจิ อุปกฺขฎํ โหติ อปฺปฎิคฺคหิตํ, ตตฺถ โกจิ อนฺตรายํ กโรติ, อยํ อุปกฺขฎนฺตราโย นามฯ</p>


<p>‘‘กตโม ปริโภคนฺตราโย? อิธ ยํ กิญฺจิ ปริโภคํ, ตตฺถ โกจิ อนฺตรายํ กโรติ, อยํ ปริโภคนฺตราโย นามฯ อิเม โข, มหาราช, จตฺตาโร อนฺตรายาฯ</p>


<p>‘‘ยํ ปน มาโร ปาปิมา ปญฺจสาลเก พฺราหฺมณคหปติเก อนฺวาวิสิ, ตํ เนว ภควโต ปริโภคํ น อุปกฺขฎํ น อุทฺทิสฺสกตํ, อนาคตํ  อสมฺปตฺตํ อทสฺสเนน  อนฺตรายํ กตํ, ตํ ปน เนกสฺส ภควโต เยว, อถ โข เย เต เตน สมเยน นิกฺขนฺตา อพฺภาคตา, สเพฺพปิ เต ตํ ทิวสํ โภชนํ น ลภิํสุ, นาหํ ตํ, มหาราช, ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย, โย ตสฺส ภควโต อุทฺทิสฺส กตํ อุปกฺขฎํ ปริโภคํ อนฺตรายํ กเรยฺยฯ สเจ โกจิ อิสฺสาย อุทฺทิสฺส กตํ อุปกฺขฎํ ปริโภคํ อนฺตรายํ กเรยฺย, ผเลยฺย ตสฺส มุทฺธา สตธา วา สหสฺสธา วาฯ</p>


<p>‘‘จตฺตาโรเม, มหาราช, ตถาคตสฺส เกนจิ อนาวรณียา คุณาฯ กตเม จตฺตาโร? ลาโภ, มหาราช, ภควโต อุทฺทิสฺส กโต อุปกฺขโฎ น สกฺกา เกนจิ อนฺตรายํ กาตุํ; สรีรานุคตา , มหาราช, ภควโต พฺยามปฺปภา น สกฺกา เกนจิ อนฺตรายํ กาตุํ; สพฺพญฺญุตํ, มหาราช, ภควโต ญาณรตนํ น สกฺกา เกนจิ อนฺตรายํ กาตุํ; ชีวิตํ, มหาราช, ภควโต น สกฺกา เกนจิ อนฺตรายํ กาตุํฯ อิเม โข, มหาราช, จตฺตาโร ตถาคตสฺส เกนจิ อนาวรณียา คุณา, สเพฺพเปเต, มหาราช, คุณา เอกรสา อโรคา อกุปฺปา อปรูปกฺกมา อผุสานิ กิริยานิฯ อทสฺสเนน, มหาราช, มาโร ปาปิมา นิลียิตฺวา ปญฺจสาลเก พฺราหฺมณคหปติเก อนฺวาวิสิฯ</p>


<p>‘‘ยถา, มหาราช, รโญฺญ ปจฺจเนฺต เทเส วิสเม อทสฺสเนน นิลียิตฺวา โจรา ปนฺถํ ทูเสนฺติฯ ยทิ ปน ราชา เต โจเร ปเสฺสยฺย, อปิ นุ โข เต โจรา โสตฺถิํ ลเภยฺยุ’’นฺติ? ‘‘น หิ, ภเนฺต, ผรสุนา ผาลาเปยฺย สตธา วา สหสฺสธา วา’’ติฯ ‘‘เอวเมว โข, มหาราช, อทสฺสเนน มาโร ปาปิมา นิลียิตฺวา ปญฺจสาลเก พฺราหฺมณคหปติเก อนฺวาวิสิฯ</p>


<p>‘‘ยถา วา ปน, มหาราช, อิตฺถี สปติกา อทสฺสเนน นิลียิตฺวา ปรปุริสํ เสวติ, เอวเมว โข, มหาราช, อทสฺสเนน มาโร ปาปิมา นิลียิตฺวา ปญฺจสาลเก พฺราหฺมณคหปติเก อนฺวาวิสิฯ ยทิ, มหาราช,  อิตฺถี สามิกสฺส สมฺมุขา ปรปุริสํ เสวติ, อปิ นุ โข สา อิตฺถี โสตฺถิํ ลเภยฺยา’’ติ? ‘‘น หิ, ภเนฺต, หเนยฺยาปิ ตํ, ภเนฺต, สามิโก วเธยฺยาปิ พเนฺธยฺยาปิ ทาสิตฺตํ วา อุปเนยฺยา’’ติฯ ‘‘เอวเมว โข, มหาราช, อทสฺสเนน มาโร ปาปิมา นิลียิตฺวา ปญฺจสาลเก พฺราหฺมณคหปติเก อนฺวาวิสิฯ ยทิ, มหาราช, มาโร ปาปิมา ภควโต อุทฺทิสฺส กตํ อุปกฺขฎํ ปริโภคํ อนฺตรายํ  กเรยฺย, ผเลยฺย ตสฺส มุทฺธา สตธา วา สหสฺสธา วา’’ติฯ ‘‘เอวเมตํ, ภเนฺต นาคเสน, โจริกาย กตํ มาเรน ปาปิมตา, นิลียิตฺวา มาโร ปาปิมา ปญฺจสาลเก พฺราหฺมณคหปติเก อนฺวาวิสิฯ สเจ โส, ภเนฺต, มาโร ปาปิมา ภควโต อุทฺทิสฺส กตํ อุปกฺขฎํ ปริโภคํ อนฺตรายํ กเรยฺย, มุทฺธา วาสฺส ผเลยฺย สตธา วา สหสฺสธา วา, กาโย วาสฺส ภุสมุฎฺฐิ วิย วิกิเรยฺย, สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๖. อปุญฺญปโญฺห</h3>
<p> ‘‘ภเนฺต  นาคเสน, ตุเมฺห ภณถ ‘โย อชานโนฺต ปาณาติปาตํ กโรติ, โส พลวตรํ อปุญฺญํ ปสวตี’ติฯ ปุน จ ภควตา วินยปญฺญตฺติยา ภณิตํ ‘อนาปตฺติ อชานนฺตสฺสา’ติฯ ยทิ, ภเนฺต นาคเสน, อชานิตฺวา ปาณาติปาตํ กโรโนฺต พลวตรํ อปุญฺญํ ปสวติ, เตน หิ ‘อนาปตฺติ อชานนฺตสฺสา’ติ ยํ วจนํ, ตํ มิจฺฉาฯ ยทิ อนาปตฺติ อชานนฺตสฺส, เตน หิ ‘อชานิตฺวา ปาณาติปาตํ กโรโนฺต พลวตรํ อปุญฺญํ ปสวตี’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ทุรุตฺตโร ทุรติกฺกโม ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘โย อชานโนฺต ปาณาติปาตํ กโรติ, โส พลวตรํ อปุญฺญํ ปสวตี’ติฯ ปุน จ วินยปญฺญตฺติยา ภควตา ภณิตํ ‘อนาปตฺติ อชานนฺตสฺสา’ติฯ ตตฺถ อตฺถนฺตรํ อตฺถิฯ กตมํ อตฺถนฺตรํ ? อตฺถิ, มหาราช, อาปตฺติ สญฺญาวิโมกฺขา, อตฺถิ อาปตฺติ โนสญฺญาวิโมกฺขาฯ ยายํ, มหาราช, อาปตฺติ สญฺญาวิโมกฺขา, ตํ อาปตฺติํ อารพฺภ ภควตา ภณิตํ ‘อนาปตฺติ อชานนฺตสฺสา’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๗. ภิกฺขุสงฺฆปริหรณปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ‘ตถาคตสฺส โข, อานนฺท, น เอวํ โหติ ‘‘อหํ ภิกฺขุสงฺฆํ ปริหริสฺสามี’’’ติ วา, ‘‘มมุเทฺทสิโก ภิกฺขุสโงฺฆ’’ติ วา’ติฯ ปุน จ เมเตฺตยฺยสฺส ภควโต สภาวคุณํ ปริทีปยมาเนน ภควตา เอวํ ภณิตํ ‘‘โส อเนกสหสฺสํ ภิกฺขุสงฺฆํ ปริหริสฺสติ, เสยฺยถาปิ อหํ เอตรหิ อเนกสตํ ภิกฺขุสงฺฆํ ปริหรามี’’ติฯ ยทิ, ภเนฺต นาคเสน, ภควตา ภณิตํ ‘ตถาคตสฺส โข, อานนฺท, น เอวํ โหติ ‘‘อหํ ภิกฺขุสงฺฆํ ปริหริสฺสามี’’ติ วา, ‘‘มมุเทฺทสิโก ภิกฺขุสโงฺฆ’’ติ วา’ติ, เตน หิ อเนกสตํ ภิกฺขุสงฺฆํ ปริหรามีติ ยํ วจนํ, ตํ มิจฺฉาฯ ยทิ ตถาคเตน ภณิตํ ‘โส อเนกสหสฺสํ  ภิกฺขุสงฺฆํ ปริหริสฺสติ, เสยฺยถาปิ อหํ เอตรหิ อเนกสตํ ภิกฺขุสงฺฆํ ปริหรามี’ติ, เตน หิ ตถาคตสฺส โข, อานนฺท, น เอวํ โหติ ‘อหํ ภิกฺขุสงฺฆํ ปริหริสฺสามี’ติ วา, ‘มมุเทฺทสิโก ภิกฺขุสโงฺฆ’ติ วาติ ตมฺปิ วจนํ มิจฺฉา, อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘ตถาคตสฺส โข, อานนฺท, น เอวํ โหติ ‘‘อหํ ภิกฺขุสงฺฆํ ปริหริสฺสามี’’ติ วา, ‘‘มมุเทฺทสิโก ภิกฺขุสโงฺฆ’’ติ วา’ติฯ ปุน จ เมเตฺตยฺยสฺสาปิ ภควโต สภาวคุณํ ปริทีปยมาเนน ภควตา ภณิตํ ‘โส อเนกสหสฺสํ ภิกฺขุสงฺฆํ ปริหริสฺสติ, เสยฺยถาปิ อหํ เอตรหิ อเนกสตํ ภิกฺขุสงฺฆํ ปริหรามี’ติฯ เอตสฺมิญฺจ, มหาราช, ปเญฺห เอโก อโตฺถ สาวเสโส, เอโก อโตฺถ นิรวเสโสฯ น, มหาราช, ตถาคโต ปริสาย อนุคามิโก, ปริสา ปน ตถาคตสฺส อนุคามิกา ฯ สมฺมุติ, มหาราช, เอสา ‘อห’นฺติ ‘มมา’ติ, น ปรมโตฺถ เอโส, วิคตํ, มหาราช, ตถาคตสฺส เปมํ, วิคโต สิเนโห, ‘มยฺห’นฺติปิ ตถาคตสฺส คหณํ นตฺถิ, อุปาทาย ปน อวสฺสโย โหติฯ</p>


<p>‘‘ยถา, มหาราช, ปถวี ภูมฎฺฐานํ สตฺตานํ ปติฎฺฐา โหติ อุปสฺสยํ, ปถวิฎฺฐา เจเต สตฺตา, น จ มหาปถวิยา ‘มเยฺหเต’ติ อเปกฺขา โหติ, เอวเมว โข, มหาราช, ตถาคโต สพฺพสตฺตานํ ปติฎฺฐา โหติ  อุปสฺสยํ, ตถาคตฎฺฐา  เจเต สตฺตา, น จ ตถาคตสฺส ‘มเยฺหเต’ติ อเปกฺขา โหติฯ ยถา วา ปน, มหาราช, มหติมหาเมโฆ อภิวสฺสโนฺต ติณรุกฺขปสุมนุสฺสานํ วุฑฺฒิํ เทติ สนฺตติํ อนุปาเลติฯ วุฎฺฐูปชีวิโน เจเต สตฺตา สเพฺพ, น จ มหาเมฆสฺส ‘มเยฺหเต’ติ อเปกฺขา โหติฯ เอวเมว โข, มหาราช, ตถาคโต สพฺพสตฺตานํ กุสลธเมฺม ชเนติ อนุปาเลติ, สตฺถูปชีวิโน เจเต สตฺตา สเพฺพ, น จ ตถาคตสฺส ‘มเยฺหเต’ติ อเปกฺขา โหติฯ ตํ กิสฺส เหตุ? อตฺตานุทิฎฺฐิยา ปหีนตฺตา’’ติฯ</p>


<p>‘‘สาธุ, ภเนฺต นาคเสน, สุนิเพฺพฐิโต ปโญฺห พหุวิเธหิ การเณหิ, คมฺภีโร อุตฺตานีกโต, คณฺฐิ ภิโนฺน, คหนํ อคหนํ กตํ, อนฺธกาโร อาโลโก กโต, ภคฺคา ปรวาทา, ชินปุตฺตานํ จกฺขุํ อุปฺปาทิต’’นฺติฯ</p>

</p>


<h3>๘. อเภชฺชปริสปโญฺห</h3>
<p> ‘‘ภเนฺต  นาคเสน, ตุเมฺห ภณถ ‘ตถาคโต อเภชฺชปริโส’ติ, ปุน จ ภณถ ‘เทวทเตฺตน เอกปฺปหารํ ปญฺจ ภิกฺขุสตานิ ภินฺนานี’ติฯ ยทิ, ภเนฺต นาคเสน, ตถาคโต อเภชฺชปริโส, เตน หิ เทวทเตฺตน เอกปฺปหารํ ปญฺจ ภิกฺขุสตานิ ภินฺนานีติ ยํ วจนํ, ตํ มิจฺฉาฯ ยทิ เทวทเตฺตน เอกปฺปหารํ ปญฺจ ภิกฺขุสตานิ  ภินฺนานิ, เตน หิ ‘ตถาคโต อเภชฺชปริโส’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, คมฺภีโร ทุนฺนิเวฐิโย, คณฺฐิโตปิ คณฺฐิตโร, เอตฺถายํ ชโน อาวโฎ นิวุโต โอวุโต ปิหิโต ปริโยนโทฺธ, เอตฺถ ตว ญาณพลํ ทเสฺสหิ ปรวาเทสู’’ติฯ</p>


<p>‘‘อเภชฺชปริโส, มหาราช, ตถาคโต, เทวทเตฺตน จ เอกปฺปหารํ ปญฺจ ภิกฺขุสตานิ ภินฺนานิ, ตญฺจ ปน เภทกสฺส พเลน, เภทเก วิชฺชมาเน นตฺถิ, มหาราช, อเภชฺชํ นามฯ เภทเก สติ มาตาปิ ปุเตฺตน ภิชฺชติ, ปุโตฺตปิ มาตรา ภิชฺชติ, ปิตาปิ ปุเตฺตน ภิชฺชติ, ปุโตฺตปิ ปิตรา ภิชฺชติ, ภาตาปิ ภคินิยา ภิชฺชติ, ภคินีปิ ภาตรา ภิชฺชติ, สหาโยปิ  สหาเยน ภิชฺชติ, นาวาปิ นานาทารุสงฺฆฎิตา อูมิเวคสมฺปหาเรน ภิชฺชติ, รุโกฺขปิ มธุกปฺปสมฺปนฺนผโล อนิลพลเวคาภิหโต ภิชฺชติ, สุวณฺณมฺปิ ชาติมนฺตํ  โลเหน ภิชฺชติฯ อปิ จ, มหาราช, เนโส อธิปฺปาโย วิญฺญูนํ, เนสา พุทฺธานํ อธิมุตฺติ, เนโส ปณฺฑิตานํ ฉโนฺท ‘ตถาคโต เภชฺชปริโส’ติฯ อปิ เจตฺถ การณํ อตฺถิ, เยน การเณน ตถาคโต วุจฺจติ ‘อเภชฺชปริโส’ติฯ กตมํ เอตฺถ การณํ? ตถาคตสฺส, มหาราช, กเตน อทาเนน วา อปฺปิยวจเนน วา อนตฺถจริยาย วา อสมานตฺตตาย วา ยโต กุโตจิ จริยํ จรนฺตสฺสปิ ปริสา ภินฺนาติ น สุตปุพฺพํ, เตน การเณน ตถาคโต วุจฺจติ ‘อเภชฺชปริโส’ติฯ ตยาเปตํ, มหาราช, ญาตพฺพํ ‘อตฺถิ กิญฺจิ นวเงฺค พุทฺธวจเน สุตฺตาคตํ, อิมินา นาม การเณน โพธิสตฺตสฺส กเตน ตถาคตสฺส ปริสา ภินฺนา’ติ? ‘‘นตฺถิ ภเนฺต, โน เจตํ โลเก ทิสฺสติ โนปิ สุยฺยติฯ สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>

</p>

</p>


<h2>๓. ปณามิตวโคฺค</h2>
<h3>๑. เสฎฺฐธมฺมปโญฺห</h3>
<p> ‘‘ภเนฺต    นาคเสน, ภาสิตเมฺปตํ ภควตา ‘ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปราเย จา’ติฯ ปุน จ ‘อุปาสโก คิหี โสตาปโนฺน ปิหิตาปาโย ทิฎฺฐิปฺปโตฺต วิญฺญาตสาสโน ภิกฺขุํ วา สามเณรํ วา ปุถุชฺชนํ อภิวาเทติ ปจฺจุเฎฺฐตี’ติฯ ยทิ, ภเนฺต นาคเสน, ภควตา ภณิตํ ‘ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปราเย จา’ติ, เตน หิ ‘อุปาสโก คิหี โสตาปโนฺน ปิหิตาปาโย ทิฎฺฐิปฺปโตฺต วิญฺญาตสาสโน ภิกฺขุํ วา สามเณรํ วา ปุถุชฺชนํ อภิวาเทติ ปจฺจุเฎฺฐตี’ติ ยํ วจนํ, ตํ มิจฺฉาฯ ยทิ ‘อุปาสโก คิหี โสตาปโนฺน ปิหิตาปาโย ทิฎฺฐิปฺปโตฺต วิญฺญาตสาสโน ภิกฺขุํ วา สามเณรํ วา ปุถุชฺชนํ อภิวาเทติ ปจฺจุเฎฺฐติ’, เตน หิ ‘ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปราเย จาติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘ธโมฺม หิ, วาเสฎฺฐ, เสโฎฺฐ ชเนตสฺมิํ ทิเฎฺฐ เจว ธเมฺม อภิสมฺปราเย จา’ติ, ‘อุปาสโก จ คิหี โสตาปโนฺน ปิหิตาปาโย ทิฎฺฐิปฺปโตฺต วิญฺญาตสาสโน ภิกฺขุํ วา สามเณรํ วา ปุถุชฺชนํ อภิวาเทติ ปจฺจุเฎฺฐติ’ฯ ตตฺถ ปน การณํ อตฺถิฯ กตมํ ตํ การณํ?</p>


<p>‘‘วีสติ โข ปนิเม, มหาราช, สมณสฺส สมณกรณา ธมฺมา เทฺว จ ลิงฺคานิ, เยหิ สมโณ อภิวาทนปจฺจุฎฺฐานสมานนปูชนารโห โหติฯ กตเม วีสติ สมณสฺส สมณกรณา ธมฺมา เทฺว จ ลิงฺคานิ? เสโฎฺฐ  ธมฺมาราโม, อโคฺค นิยโม, จาโร วิหาโร สํยโม สํวโร ขนฺติ โสรจฺจํ เอกตฺตจริยา เอกตฺตาภิรติ ปฎิสลฺลานํ หิริโอตฺตปฺปํ วีริยํ อปฺปมาโท สิกฺขาสมาทานํ  อุเทฺทโส ปริปุจฺฉา สีลาทิอภิรติ นิราลยตา สิกฺขาปทปาริปูริตา, กาสาวธารณํ , ภณฺฑุภาโว ฯ อิเม โข , มหาราช, วีสติ สมณสฺส สมณกรณา ธมฺมา เทฺว จ ลิงฺคานิฯ เอเต คุเณ ภิกฺขุ สมาทาย วตฺตติ, โส เตสํ ธมฺมานํ อนูนตฺตา ปริปุณฺณตฺตา สมฺปนฺนตฺตา สมนฺนาคตตฺตา อเสกฺขภูมิํ อรหนฺตภูมิํ โอกฺกมติ, เสฎฺฐํ ภูมนฺตรํ โอกฺกมติ, อรหตฺตาสนฺนคโตติ อรหติ อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํฯ</p>


<p>‘‘‘ขีณาสเวหิ โส สามญฺญํ อุปคโต, นตฺถิ เม โส สมโย’ติ  อรหติ อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํฯ</p>


<p>‘‘‘อคฺคปริสํ โส อุปคโต, นาหํ ตํ ฐานํ อุปคโต’ติ อรหติ อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํฯ</p>


<p>‘‘‘ลภติ โส ปาติโมกฺขุเทฺทสํ โสตุํ, นาหํ ตํ ลภามิ โสตุ’นฺติ อรหติ อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํฯ</p>


<p>‘‘‘โส อเญฺญ ปพฺพาเชติ อุปสมฺปาเทติ ชินสาสนํ วเฑฺฒติ, อหเมตํ น ลภามิ กาตุ’นฺติ อรหติ อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํฯ</p>


<p>‘‘‘อปฺปมาเณสุ โส สิกฺขาปเทสุ สมตฺตการี, นาหํ เตสุ วตฺตามี’ติ อรหติ อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํฯ</p>


<p>‘‘‘อุปคโต โส สมณลิงฺคํ, พุทฺธาธิปฺปาเย ฐิโต, เตนาหํ ลิเงฺคน ทูรมปคโต’ติ อรหติ อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํฯ</p>


<p>‘‘‘ปรูฬฺหกจฺฉโลโม โส อนญฺชิตอมณฺฑิโต อนุลิตฺตสีลคโนฺธ, อหํ ปน มณฺฑนวิภูสนาภิรโต’ติ อรหติ อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํฯ</p>


<p>‘‘อปิ จ, มหาราช, ‘เย เต วีสติ สมณกรณา ธมฺมา เทฺว จ ลิงฺคานิ, สเพฺพเปเต ธมฺมา ภิกฺขุสฺส สํวิชฺชนฺติ, โส เยว เต ธเมฺม ธาเรติ, อเญฺญปิ ตตฺถ สิกฺขาเปติ, โส เม อาคโม  สิกฺขาปนญฺจ นตฺถี’ติ อรหติ  อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํ ฯ</p>


<p>‘‘ยถา, มหาราช, ราชกุมาโร ปุโรหิตสฺส สนฺติเก วิชฺชํ อธียติ, ขตฺติยธมฺมํ สิกฺขติ, โส อปเรน สมเยน อภิสิโตฺต อาจริยํ อภิวาเทติ ปจฺจุเฎฺฐติ ‘สิกฺขาปโก เม อย’นฺติ, เอวเมว โข, มหาราช, ‘ภิกฺขุ สิกฺขาปโก วํสธโร’ติ อรหติ อุปาสโก โสตาปโนฺน ภิกฺขุํ ปุถุชฺชนํ อภิวาเทตุํ ปจฺจุฎฺฐาตุํฯ</p>


<p>‘‘อปิ จ, มหาราช, อิมินาเปตํ ปริยาเยน ชานาหิ ภิกฺขุภูมิยา มหนฺตตํ อสมวิปุลภาวํฯ ยทิ, มหาราช, อุปาสโก โสตาปโนฺน อรหตฺตํ สจฺฉิกโรติ, เทฺวว ตสฺส คติโย ภวนฺติ อนญฺญา ตสฺมิํ เยว ทิวเส ปรินิพฺพาเยยฺย วา, ภิกฺขุภาวํ วา อุปคเจฺฉยฺยฯ อจลา หิ สา, มหาราช, ปพฺพชฺชา, มหตี อจฺจุคฺคตา, ยทิทํ ภิกฺขุภูมี’’ติฯ ‘‘ญาณคโต, ภเนฺต นาคเสน, ปโญฺห สุนิเพฺพฐิโต พลวตา อติพุทฺธินา ตยา, น ยิมํ ปญฺหํ สมโตฺถ อโญฺญ เอวํ วินิเวเฐตุํ อญฺญตฺร ตวาทิเสน พุทฺธิมตา’’ติฯ</p>

</p>


<h3>๒. สพฺพสตฺตหิตผรณปโญฺห</h3>
<p> ‘‘ภเนฺต นาคเสน, ตุเมฺห ภณถ ‘ตถาคโต สพฺพสตฺตานํ อหิตมปเนตฺวา หิตมุปทหตี’ติฯ ปุน จ ภณถ  ธมฺมปริยาเย ภญฺญมาเน ‘สฎฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคต’นฺติฯ อคฺคิกฺขนฺธูปมํ, ภเนฺต, ธมฺมปริยายํ เทเสเนฺตน ตถาคเตน สฎฺฐิมตฺตานํ ภิกฺขูนํ หิตมปเนตฺวา อหิตมุปทหิตํฯ ยทิ, ภเนฺต นาคเสน, ตถาคโต สพฺพสตฺตานํ อหิตมปเนตฺวา หิตมุปทหติ, เตน หิ อคฺคิกฺขนฺธูปเม ธมฺมปริยาเย ภญฺญมาเน สฎฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคตนฺติ ยํ วจนํ, ตํ มิจฺฉาฯ ยทิ อคฺคิกฺขนฺธูปเม ธมฺมปริยาเย ภญฺญมาเน สฎฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคตํ, เตน  หิ ตถาคโต สพฺพสตฺตานํ อหิตมปเนตฺวา หิตมุปทหตีติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ตถาคโต  , มหาราช, สพฺพสตฺตานํ อหิตมปเนตฺวา หิตมุปทหติ, อคฺคิกฺขนฺธูปเม ธมฺมปริยาเย ภญฺญมาเน สฎฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคตํ, ตญฺจ ปน น ตถาคตสฺส กเตน, เตสํ เยว อตฺตโน กเตนา’’ติฯ</p>


<p>‘‘ยทิ, ภเนฺต นาคเสน, ตถาคโต อคฺคิกฺขนฺธูปมํ ธมฺมปริยายํ น ภาเสยฺย, อปิ นุ เตสํ อุณฺหํ โลหิตํ มุขโต อุคฺคเจฺฉยฺยาติ, น หิ, มหาราช, มิจฺฉาปฎิปนฺนานํ เตสํ ภควโต ธมฺมปริยายํ สุตฺวา ปริฬาโห กาเย อุปฺปชฺชิ, เตน เตสํ ปริฬาเหน อุณฺหํ โลหิตํ มุขโต อุคฺคต’’นฺติฯ ‘‘เตน หิ, ภเนฺต นาคเสน, ตถาคตเสฺสว กเตน เตสํ อุณฺหํ โลหิตํ มุขโต อุคฺคตํ, ตถาคโต เยว ตตฺถ อธิกาโร เตสํ นาสนาย, ยถา นาม, ภเนฺต นาคเสน, อหิ วมฺมิกํ ปวิเสยฺย, อถญฺญตโร ปํสุกาโม ปุริโส วมฺมิกํ ภินฺทิตฺวา ปํสุํ หเรยฺย, ตสฺส ปํสุหรเณน วมฺมิกสฺส สุสิรํ ปิทเหยฺย, อถ ตเตฺถว โส อสฺสาสํ อลภมาโน มเรยฺย, นนุ โส, ภเนฺต, อหิ ตสฺส ปุริสสฺส กเตน มรณปฺปโตฺต’’ติฯ ‘‘อาม มหาราชา’’ติฯ ‘‘เอวเมว โข, ภเนฺต นาคเสน, ตถาคโต เยว ตตฺถ อธิกาโร เตสํ นาสนายา’’ติฯ</p>


<p>‘‘ตถาคโต, มหาราช, ธมฺมํ เทสยมาโน อนุนยปฺปฎิฆํ น กโรติ, อนุนยปฺปฎิฆวิปฺปมุโตฺต ธมฺมํ เทเสติ, เอวํ ธเมฺม เทสียมาเน เย ตตฺถ สมฺมาปฎิปนฺนา, เต พุชฺฌนฺติฯ เย ปน มิจฺฉาปฎิปนฺนา, เต ปตนฺติฯ ยถา, มหาราช, ปุริสสฺส อมฺพํ วา ชมฺพุํ วา มธุกํ วา จาลยมานสฺส ยานิ ตตฺถ ผลานิ สารานิ ทฬฺหพนฺธนานิ, ตานิ ตเตฺถว อจฺจุตานิ ติฎฺฐนฺติ, ยานิ ตตฺถ ผลานิ ปูติวณฺฎมูลานิ ทุพฺพลพนฺธนานิ, ตานิ  ปตนฺติฯ เอวเมว โข, มหาราช, ตถาคโต ธมฺมํ เทสยมาโน อนุนยปฺปฎิฆํ น กโรติ, อนุนยปฺปฎิฆวิปฺปมุโตฺต ธมฺมํ เทเสติ, เอวํ ธเมฺม เทสียมาเน เย ตตฺถ สมฺมาปฎิปนฺนา, เต พุชฺฌนฺติฯ เย ปน มิจฺฉาปฎิปนฺนา, เต ปตนฺติฯ</p>


<p>‘‘ยถา วา ปน, มหาราช, กสฺสโก ธญฺญํ โรเปตุกาโม เขตฺตํ กสติ, ตสฺส กสนฺตสฺส อเนกสตสหสฺสานิ ติณานิ มรนฺติฯ เอวเมว โข, มหาราช, ตถาคโต ปริปกฺกมานเส สเตฺต โพเธโนฺต  อนุนยปฺปฎิฆวิปฺปมุโตฺต  ธมฺมํ เทเสติ, เอวํ ธเมฺม เทสียมาเน เย ตตฺถ สมฺมาปฎิปนฺนา, เต พุชฺฌนฺติฯ เย ปน มิจฺฉาปฎิปนฺนา, เต ติณานิ วิย มรนฺติฯ</p>


<p>‘‘ยถา วา ปน, มหาราช, มนุสฺสา รสเหตุ ยเนฺตน อุจฺฉุํ ปีฬยนฺติ, เตสํ อุจฺฉุํ ปีฬยมานานํ เย ตตฺถ ยนฺตมุขคตา กิมโย, เต ปีฬิยนฺติฯ เอวเมว โข, มหาราช, ตถาคโต  ปริปกฺกมานเส สเตฺต โพเธโนฺต ธมฺมยนฺตมภิปีฬยติ , เย ตตฺถ มิจฺฉาปฎิปนฺนา, เต กิมี วิย มรนฺตี’’ติฯ</p>


<p>‘‘นนุ, ภเนฺต นาคเสน, เต ภิกฺขู ตาย ธมฺมเทสนาย ปติตา’’ติ? ‘‘อปิ นุ โข, มหาราช, ตจฺฉโก รุกฺขํ ตจฺฉโนฺต  อุชุกํ ปริสุทฺธํ กโรตี’’ติ? ‘‘น หิ, ภเนฺต, วชฺชนียํ อปเนตฺวา ตจฺฉโก รุกฺขํ อุชุกํ ปริสุทฺธํ กโรตี’’ติฯ ‘‘เอวเมว โข, มหาราช, ตถาคโต ปริสํ รกฺขโนฺต น สโกฺกติ โพธเนเยฺย  สเตฺต โพเธตุํ, มิจฺฉาปฎิปเนฺน ปน สเตฺต อปเนตฺวา โพธเนเยฺย สเตฺต โพเธติ, อตฺตกเตน ปน เต, มหาราช, มิจฺฉาปฎิปนฺนา ปตนฺติฯ</p>


<p>‘‘ยถา, มหาราช, กทลี เวฬุ อสฺสตรี อตฺตเชน  หญฺญติ, เอวเมว โข, มหาราช, เย เต มิจฺฉาปฎิปนฺนา, เต อตฺตกเตน หญฺญนฺติ ปตนฺติฯ</p>


<p>‘‘ยถา, มหาราช, โจรา อตฺตกเตน จกฺขุปฺปาฎนํ สูลาโรปนํ สีสเจฺฉทนํ ปาปุณนฺติ, เอวเมว โข, มหาราช, เย เต มิจฺฉาปฎิปนฺนา, เต อตฺตกเตน หญฺญนฺติ ปตนฺติ  ฯ เยสํ, มหาราช, สฎฺฐิมตฺตานํ ภิกฺขูนํ อุณฺหํ โลหิตํ มุขโต อุคฺคตํ, เตสํ ตํ เนว ภควโต กเตน, น ปเรสํ กเตน, อถ โข อตฺตโน เยว กเตนฯ</p>


<p>‘‘ยถา, มหาราช, ปุริโส สพฺพชนสฺส อมตํ ทเทยฺย, เต ตํ อมตํ อสิตฺวา อโรคา ทีฆายุกา สพฺพีติโต  ปริมุเจฺจยฺยุํ, อถญฺญตโร ปุริโส ทุรุปจาเรน ตํ อสิตฺวา มรณํ ปาปุเณยฺย, อปิ นุ โข โส, มหาราช, อมตทายโก ปุริโส ตโตนิทานํ กิญฺจิ อปุญฺญํ อาปเชฺชยฺยา’’ติ? ‘‘น หิ, ภเนฺต’’ติฯ ‘‘เอวเมว โข, มหาราช, ตถาคโต ทสสหสฺสิยา โลกธาตุยา เทวมนุสฺสานํ อมตํ ธมฺมทานํ  เทติ, เย เต สตฺตา ภพฺพา, เต ธมฺมามเตน พุชฺฌนฺติฯ เย ปน เต สตฺตา อภพฺพา, เต ธมฺมามเตน หญฺญนฺติ ปตนฺติฯ โภชนํ, มหาราช, สพฺพสตฺตานํ ชีวิตํ รกฺขติ, ตเมกเจฺจ ภุญฺชิตฺวา วิสูจิกาย มรนฺติ, อปิ นุ โข โส, มหาราช, โภชนทายโก ปุริโส ตโตนิทานํ กิญฺจิ อปุญฺญํ อาปเชฺชยฺยา’’ติ? ‘‘น หิ, ภเนฺต’’ติฯ ‘‘เอวเมว โข, มหาราช, ตถาคโต ทสสหสฺสิยา โลกธาตุยา เทวมนุสฺสานํ อมตํ ธมฺมทานํ เทติ, เย เต สตฺตา ภพฺพา, เต ธมฺมามเตน พุชฺฌนฺติฯ เย ปน เต สตฺตา อภพฺพา, เต ธมฺมามเตน หญฺญนฺติ ปตนฺตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๓. วตฺถคุยฺหนิทสฺสนปโญฺห</h3>
<p> ‘‘ภเนฺต  นาคเสน, ภาสิตเมฺปตํ ตถาคเตน –</p>


<p>
‘‘‘กาเยน สํวโร สาธุ  
ธ. ป. ๓๖๑  
, สาธุ วาจาย สํวโร;  
  
มนสา สํวโร สาธุ, สาธุ สพฺพตฺถ สํวโร’ติฯ  
</p>
  
<p>‘‘ปุน จ ตถาคโต จตุนฺนํ ปริสานํ มเชฺฌ นิสีทิตฺวา ปุรโต เทวมนุสฺสานํ เสลสฺส พฺราหฺมณสฺส โกโสหิตํ วตฺถคุยฺหํ ทเสฺสสิฯ ยทิ, ภเนฺต นาคเสน, ภควตา  ภณิตํ ‘กาเยน สํวโร สาธู’ติ, เตน หิ เสลสฺส พฺราหฺมณสฺส โกโสหิตํ วตฺถคุยฺหํ ทเสฺสสีติ ยํ วจนํ, ตํ มิจฺฉาฯ ยทิ เสลสฺส พฺราหฺมณสฺส โกโสหิตํ วตฺถคุยฺหํ ทเสฺสติ, เตน หิ ‘กาเยน สํวโร สาธู’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘กาเยน สํวโร สาธู’ติ, เสลสฺส จ พฺราหฺมณสฺส โกโสหิตํ วตฺถคุยฺหํ ทสฺสิตํฯ ยสฺส โข, มหาราช, ตถาคเต กงฺขา อุปฺปนฺนา, ตสฺส โพธนตฺถาย ภควา อิทฺธิยา ตปฺปฎิภาคํ กายํ ทเสฺสติ, โส เยว ตํ ปาฎิหาริยํ ปสฺสตี’’ติฯ</p>


<p>‘‘โก  ปเนตํ, ภเนฺต นาคเสน, สทฺทหิสฺสติ, ยํ ปริสคโต เอโก เยว ตํ คุยฺหํ ปสฺสติ, อวเสสา ตเตฺถว วสนฺตา น ปสฺสนฺตีติฯ อิงฺฆ เม ตฺวํ ตตฺถ การณํ อุปทิส, การเณน มํ สญฺญาเปหี’’ติฯ ‘‘ทิฎฺฐปุโพฺพ ปน ตยา, มหาราช, โกจิ พฺยาธิโต ปุริโส ปริกิโณฺณ ญาติมิเตฺตหี’’ติฯ ‘‘อาม ภเนฺต’’ติฯ ‘‘อปิ นุ โข สา, มหาราช, ปริสา ปสฺสเตตํ เวทนํ, ยาย โส ปุริโส เวทนาย เวทยตี’’ติฯ ‘‘น หิ ภเนฺต, อตฺตนา เยว โส, ภเนฺต, ปุริโส เวทยตี’’ติฯ ‘‘เอวเมว โข, มหาราช, ยเสฺสว ตถาคเต กงฺขา อุปฺปนฺนา, ตเสฺสว ตถาคโต โพธนตฺถาย อิทฺธิยา ตปฺปฎิภาคํ กายํ ทเสฺสติ, โส เยว ตํ ปาฎิหาริยํ ปสฺสติฯ</p>


<p>‘‘ยถา วา ปน, มหาราช, กญฺจิเทว ปุริสํ ภูโต อาวิเสยฺย, อปิ นุ โข สา, มหาราช, ปริสา ปสฺสติ ตํ ภูตาคมน’’นฺติ? ‘‘น หิ, ภเนฺต, โส เยว อาตุโร ตสฺส ภูตสฺส อาคมนํ ปสฺสตี’’ติฯ ‘‘เอวเมว โข, มหาราช, ยเสฺสว ตถาคเต กงฺขา อุปฺปนฺนา, ตเสฺสว  ตถาคโต โพธนตฺถาย อิทฺธิยา ตปฺปฎิภาคํ กายํ ทเสฺสติ, โส เยว ตํ ปาฎิหาริยํ ปสฺสตี’’ติฯ</p>


<p>‘‘ทุกฺกรํ, ภเนฺต นาคเสน, ภควตา กตํ, ยํ เอกสฺสปิ อทสฺสนียํ, ตํ ทเสฺสเนฺตนา’’ติฯ ‘‘น, มหาราช, ภควา คุยฺหํ ทเสฺสสิ , อิทฺธิยา ปน ฉายํ ทเสฺสสี’’ติฯ ‘‘ฉายายปิ, ภเนฺต, ทิฎฺฐาย ทิฎฺฐํ เยว โหติ คุยฺหํ, ยํ ทิสฺวา นิฎฺฐํ คโต’’ติฯ ‘‘ทุกฺกรญฺจาปิ, มหาราช, ตถาคโต กโรติ โพธเนเยฺย สเตฺต โพเธตุํฯ ยทิ, มหาราช, ตถาคโต กิริยํ หาเปยฺย, โพธเนยฺยา สตฺตา น พุเชฺฌยฺยุํฯ ยสฺมา จ โข, มหาราช, โยคญฺญู ตถาคโต โพธเนเยฺย สเตฺต โพเธตุํ, ตสฺมา ตถาคโต เยน เยน โยเคน โพธเนยฺยา พุชฺฌนฺติ, เตน เตน โยเคน โพธเนเยฺย โพเธติฯ</p>


<p>‘‘ยถา, มหาราช, ภิสโกฺก สลฺลกโตฺต เยน เยน เภสเชฺชน อาตุโร อโรโค โหติ, เตน เตน เภสเชฺชน อาตุรํ อุปสงฺกมติ, วมนียํ วเมติ, วิเรจนียํ วิเรเจติ, อนุเลปนียํ อนุลิเมฺปติ, อนุวาสนียํ อนุวาเสติฯ เอวเมว โข, มหาราช, ตถาคโต เยน เยน โยเคน โพธเนยฺยา สตฺตา พุชฺฌนฺติ, เตน เตน โยเคน โพเธติฯ</p>


<p>‘‘ยถา  วา ปน, มหาราช, อิตฺถี มูฬฺหคพฺภา ภิสกฺกสฺส อทสฺสนียํ คุยฺหํ ทเสฺสติ, เอวเมว โข, มหาราช, ตถาคโต โพธเนเยฺย สเตฺต โพเธตุํ อทสฺสนียํ คุยฺหํ อิทฺธิยา ฉายํ ทเสฺสสิฯ นตฺถิ, มหาราช, อทสฺสนีโย นาม โอกาโส ปุคฺคลํ อุปาทายฯ ยทิ, มหาราช, โกจิ ภควโต หทยํ ทิสฺวา พุเชฺฌยฺย, ตสฺสปิ ภควา โยเคน หทยํ ทเสฺสยฺย, โยคญฺญู, มหาราช, ตถาคโต เทสนากุสโลฯ</p>


<p>‘‘นนุ, มหาราช, ตถาคโต เถรสฺส นนฺทสฺส อธิมุตฺติํ ชานิตฺวา ตํ เทวภวนํ เนตฺวา เทวกญฺญาโย ทเสฺสสิ ‘อิมินายํ กุลปุโตฺต พุชฺฌิสฺสตี’ติ, เตน จ โส กุลปุโตฺต พุชฺฌิฯ อิติ โข, มหาราช, ตถาคโต อเนกปริยาเยน สุภนิมิตฺตํ หีเฬโนฺต ครหโนฺต ชิคุจฺฉโนฺต ตสฺส โพธนเหตุ กกุฎปาทินิโย อจฺฉราโย ทเสฺสสิฯ เอวมฺปิ ตถาคโต โยคญฺญู เทสนากุสโลฯ</p>


<p>‘‘ปุน จปรํ, มหาราช, ตถาคโต เถรสฺส จูฬปนฺถกสฺส ภาตรา นิกฺกฑฺฒิตสฺส ทุกฺขิตสฺส ทุมฺมนสฺส อุปคนฺตฺวา สุขุมํ โจฬขณฺฑํ อทาสิ ‘อิมินายํ กุลปุโตฺต พุชฺฌิสฺสตี’ติ , โส  จ กุลปุโตฺต เตน การเณน ชินสาสเน วสีภาวํ ปาปุณิฯ เอวมฺปิ, มหาราช, ตถาคโต โยคญฺญู เทสนากุสโลฯ</p>


<p>‘‘ปุน จปรํ, มหาราช, ตถาคโต พฺราหฺมณสฺส โมฆราชสฺส ยาว ตติยํ ปญฺหํ ปุโฎฺฐ น พฺยากาสิ ‘เอวมิมสฺส กุลปุตฺตสฺส มาโน อุปสมิสฺสติ, มานูปสมา อภิสมโย ภวิสฺสตี’ติ, เตน จ ตสฺส กุลปุตฺตสฺส มาโน อุปสมิ, มานูปสมา โส พฺราหฺมโณ ฉสุ อภิญฺญาสุ วสีภาวํ ปาปุณิฯ เอวมฺปิ, มหาราช, ตถาคโต โยคญฺญู เทสนากุสโล’’ติฯ</p>


<p>‘‘สาธุ, ภเนฺต นาคเสน, สุนิเพฺพฐิโต ปโญฺห พหุวิเธหิ การเณหิ, คหนํ อคหนํ กตํ, อนฺธกาโร อาโลโก กโต, คณฺฐิ ภิโนฺน, ภคฺคา ปรวาทา, ชินปุตฺตานํ จกฺขุํ ตยา อุปฺปาทิตํ, นิปฺปฎิภานา ติตฺถิยา, ตฺวํ คณิวรปวรมาสชฺชา’’ติฯ</p>

</p>


<h3>๔. ผรุสวาจาภาวปโญฺห</h3>
<p> ‘‘ภเนฺต  นาคเสน, ภาสิตเมฺปตํ เถเรน สาริปุเตฺตน ธมฺมเสนาปตินา ‘ปริสุทฺธวจีสมาจาโร อาวุโส ตถาคโต, นตฺถิ ตถาคตสฺส วจีทุจฺจริตํ, ยํ ตถาคโต รเกฺขยฺย ‘มา เม อิทํ ปโร อญฺญาสี’ติฯ ปุน จ ตถาคโต เถรสฺส สุทินฺนสฺส กลนฺทปุตฺตสฺส อปราเธ ปาราชิกํ ปญฺญเปโนฺต ผรุสาหิ วาจาหิ โมฆปุริสวาเทน สมุทาจริ, เตน จ โส เถโร โมฆปุริสวาเทน มงฺกุจิตฺตวเสน รุนฺธิตตฺตา วิปฺปฎิสารี นาสกฺขิ อริยมคฺคํ ปฎิวิชฺฌิตุํฯ ยทิ, ภเนฺต นาคเสน, ปริสุทฺธวจีสมาจาโร ตถาคโต, นตฺถิ ตถาคตสฺส วจีทุจฺจริตํ, เตน หิ ตถาคเตน เถรสฺส สุทินฺนสฺส กลนฺทปุตฺตสฺส อปราเธ โมฆปุริสวาเทน สมุทาจิณฺณนฺติ ยํ วจนํ, ตํ มิจฺฉาฯ ยทิ ภควตา เถรสฺส สุทินฺนสฺส กลนฺทปุตฺตสฺส อปราเธ โมฆปุริสวาเทน  สมุทาจิณฺณํ, เตน หิ ปริสุทฺธวจีสมาจาโร ตถาคโต, นตฺถิ ตถาคตสฺส วจีทุจฺจริตนฺติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, เถเรน สาริปุเตฺตน ธมฺมเสนาปตินา ‘ปริสุทฺธวจีสมาจาโร อาวุโส  ตถาคโต, นตฺถิ ตถาคตสฺส วจีทุจฺจริตํ, ยํ ตถาคโต รเกฺขยฺย ‘มา เม อิทํ ปโร อญฺญาสี’ติฯ อายสฺมโต จ สุทินฺนสฺส กลนฺทปุตฺตสฺส อปราเธ ปาราชิกํ ปญฺญเปเนฺตน ภควตา โมฆปุริสวาเทน สมุทาจิณฺณํ, ตญฺจ ปน อทุฎฺฐจิเตฺตน อสารเมฺภน ยาถาวลกฺขเณนฯ กิญฺจ ตตฺถ ยาถาวลกฺขณํ, ยสฺส, มหาราช, ปุคฺคลสฺส อิมสฺมิํ อตฺตภาเว จตุสจฺจาภิสมโย น โหติ, ตสฺส ปุริสตฺตนํ โมฆํ อญฺญํ กยิรมานํ อเญฺญน สมฺภวติ, เตน วุจฺจติ ‘โมฆปุริโส’ติฯ อิติ, มหาราช, ภควตา อายสฺมโต สุทินฺนสฺส กลนฺทปุตฺตสฺส สตาววจเนน สมุทาจิณฺณํ, โน อภูตวาเทนา’’ติฯ</p>


<p>‘‘สภาวมฺปิ, ภเนฺต นาคเสน, โย อโกฺกสโนฺต ภณติ, ตสฺส มยํ กหาปณํ ทณฺฑํ ธาเรม, อปราโธ เยว โส วตฺถุํ นิสฺสาย วิสุํ โวหารํ อาจรโนฺต อโกฺกสตี’’ติฯ ‘‘อตฺถิ ปน, มหาราช, สุตปุพฺพํ  ตยา ขลิตสฺส อภิวาทนํ วา ปจฺจุฎฺฐานํ วา สกฺการํ วา อุปายนานุปฺปทานํ วา’’ติ? ‘‘น หิ, ภเนฺต, ยโต กุโตจิ ยตฺถ กตฺถจิ ขลิโต, โส ปริภาสนารโห โหติ ตชฺชนารโห, อุตฺตมงฺคมฺปิสฺส ฉินฺทนฺติ หนนฺติปิ พนฺธนฺติปิ ฆาเตนฺติปิ ฌาเปนฺติปี’’ติ ฯ ‘‘เตน หิ, มหาราช, ภควตา กิริยา เยว กตา, โน อกิริยา’’ติฯ</p>


<p>‘‘กิริยมฺปิ, ภเนฺต นาคเสน, กุรุมาเนน ปติรูเปน กาตพฺพํ อนุจฺฉวิเกน, สวเนนปิ, ภเนฺต นาคเสน, ตถาคตสฺส สเทวโก โลโก โอตฺตปฺปติ หิริยติ ภิโยฺย ทสฺสเนน ตตุตฺตริํ อุปสงฺกมเนน ปยิรุปาสเนนา’’ติฯ ‘‘อปิ  นุ โข, มหาราช, ติกิจฺฉโก อภิสเนฺน กาเย กุปิเต โทเส สิเนหนียานิ เภสชฺชานิ เทตี’’ติ? ‘‘น หิ, ภเนฺต, ติณฺหานิ เลขนียานิ เภสชฺชานิ เทตี’’ติฯ ‘‘เอวเมว โข, มหาราช, ตถาคโต สพฺพกิเลสพฺยาธิวูปสมาย อนุสิฎฺฐิํ เทติ, ผรุสาปิ, มหาราช, ตถาคตสฺส วาจา สเตฺต สิเนหยติ, มุทุเก กโรติฯ ยถา, มหาราช, อุณฺหมฺปิ อุทกํ ยํ กิญฺจิ สิเนหนียํ สิเนหยติ, มุทุกํ กโรติ, เอวเมว โข, มหาราช, ผรุสาปิ ตถาคตสฺส วาจา อตฺถวตี โหติ กรุณาสหคตาฯ ยถา, มหาราช, ปิตุวจนํ ปุตฺตานํ อตฺถวนฺตํ โหติ กรุณาสหคตํ, เอวเมว โข, มหาราช, ผรุสาปิ ตถาคตสฺส วาจา อตฺถวตี โหติ กรุณาสหคตาฯ ผรุสาปิ, มหาราช, ตถาคตสฺส วาจา สตฺตานํ กิเลสปฺปหานา  โหติฯ ยถา, มหาราช, ทุคฺคนฺธมฺปิ โคมุตฺตํ ปีตํ วิรสมฺปิ อคทํ ขายิตํ สตฺตานํ พฺยาธิํ หนติ, เอวเมว โข, มหาราช, ผรุสาปิ ตถาคตสฺส วาจา อตฺถวตี กรุณาสหคตาฯ ยถา, มหาราช, มหโนฺตปิ ตูลปุโญฺช  ปรสฺส กาเย นิปติตฺวา รุชํ น กโรติ, เอวเมว โข, มหาราช, ผรุสาปิ ตถาคตสฺส  วาจา น กสฺสจิ ทุกฺขํ อุปฺปาเทตี’’ติฯ ‘‘สุวินิจฺฉิโต, ภเนฺต นาคเสน, ปโญฺห พหูหิ การเณหิ, สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๕. รุกฺขอเจตนาภาวปโญฺห</h3>
<p> ‘‘ภเนฺต  นาคเสน, ภาสิตเมฺปตํ ตถาคเตน –</p>


<p>
‘‘‘อเจตนํ พฺราหฺมณ อสฺสุณนฺตํ, ชาโน อชานนฺตมิมํ ปลาสํ;  
  
อารทฺธวีริโย ธุวํ อปฺปมโตฺต, สุขเสยฺยํ ปุจฺฉสิ กิสฺส เหตู’ติ  
ชา. ๑.๔.๒๕  
ฯ  
</p>
  
<p>ปุน  จ ภณิตํ –</p>


<p>
‘‘‘อิติ ผนฺทนรุโกฺขปิ, ตาวเท อชฺฌภาสถ;  
  
มยฺหมฺปิ วจนํ อตฺถิ, ภารทฺวาช สุโณหิ เม’ติ  
ชา. ๑.๑๓.๒๐  
ฯ  
</p>
  
<p>‘‘ยทิ, ภเนฺต นาคเสน, รุโกฺข อเจตโน, เตน หิ ผนฺทเนน รุเกฺขน ภารทฺวาเชน สห สลฺลปิตนฺติ ยํ วจนํ, ตํ มิจฺฉาฯ ยทิ ผนฺทเนน รุเกฺขน ภารทฺวาเชน สทฺธิํ สลฺลปิตํ, เตน หิ รุโกฺข อเจตโนติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘รุโกฺข อเจตโน’ติ, ผนฺทเนน จ รุเกฺขน ภารทฺวาเชน สทฺธิํ สลฺลปิตํ, ตญฺจ ปน วจนํ โลกสมญฺญาย ภณิตํฯ นตฺถิ, มหาราช, อเจตนสฺส รุกฺขสฺส สลฺลาโป นาม, อปิ จ, มหาราช, ตสฺมิํ รุเกฺข อธิวตฺถาย เทวตาเยตํ อธิวจนํ รุโกฺขติ, รุโกฺข สลฺลปตีติ เจสา โลกปณฺณตฺติ, ยถา, มหาราช, สกฎํ ธญฺญสฺส ปริปูริตํ ธญฺญสกฎนฺติ ชโน โวหรติ, น จ ตํ ธญฺญมยํ สกฎํ, รุกฺขมยํ สกฎํ, ตสฺมิํ สกเฎ ธญฺญสฺส ปน อากิริตตฺตา ธญฺญสกฎนฺติ ชโน โวหรติ, เอวเมว โข, มหาราช, น รุโกฺข สลฺลปติ, รุโกฺข อเจตโน, ยา ปน ตสฺมิํ รุเกฺข อธิวตฺถา เทวตา, ตสฺสา เยว ตํ อธิวจนํ รุโกฺขติ, รุโกฺข สลฺลปตีติ เจสา โลกปณฺณตฺติฯ</p>


<p>‘‘ยถา  วา ปน, มหาราช, ทธิํ มนฺถยมาโน ตกฺกํ มเนฺถมีติ โวหรติ, น ตํ ตกฺกํ, ยํ โส มเนฺถติ, ทธิํ เยว โส มเนฺถโนฺต ตกฺกํ มเนฺถมีติ โวหรติ, เอวเมว โข, มหาราช, น รุโกฺข สลฺลปติ, รุโกฺข อเจตโน ฯ ยา ปน ตสฺมิํ รุเกฺข อธิวตฺถา เทวตา, ตสฺสาเยว ตํ อธิวจนํ รุโกฺขติ, รุโกฺข สลฺลปตีติ เจสา โลกปณฺณตฺติฯ</p>


<p>‘‘ยถา วา ปน, มหาราช, อสนฺตํ สาเธตุกาโม สนฺตํ สาเธมีติ โวหรติ , อสิทฺธํ สิทฺธนฺติ โวหรติ, เอวเมสา โลกสมญฺญา, เอวเมว โข, มหาราช, น รุโกฺข สลฺลปติ, รุโกฺข อเจตโนฯ ยา ปน ตสฺมิํ รุเกฺข อธิวตฺถา เทวตา, ตสฺสาเยว ตํ อธิวจนํ รุโกฺขติ, รุโกฺข สลฺลปตีติ เจสา โลกปณฺณตฺติ, ยาย, มหาราช, โลกสมญฺญาย ชโน โวหรติ, ตถาคโตปิ ตาเยว โลกสมญฺญาย สตฺตานํ ธมฺมํ เทเสตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๖. ปิณฺฑปาตมหปฺผลปโญฺห</h3>
<p> ‘‘ภเนฺต นาคเสน, ภาสิตเมฺปตํ ธมฺมสงฺคีติการเกหิ เถเรหิ –</p>


<p>
‘‘‘จุนฺทสฺส ภตฺตํ ภุญฺชิตฺวา, กมฺมารสฺสาติ เม สุตํ;  
  
อาพาธํ สมฺผุสี ธีโร, ปพาฬฺหํ มารณนฺติก’นฺติ  
ที. นิ. ๒.๑๙๐  
ฯ  
</p>
  
<p>‘‘ปุน จ ภควตา ภณิตํ ‘เทฺวเม, อานนฺท, ปิณฺฑปาตา สมสมผลา สมวิปากา อติวิย อเญฺญหิ ปิณฺฑปาเตหิ มหปฺผลตรา จ มหานิสํสตรา จฯ กตเม เทฺว? ยญฺจ ปิณฺฑปาตํ ปริภุญฺชิตฺวา ตถาคโต อนุตฺตรํ สมฺมาสโมฺพธิํ อภิสมฺพุชฺฌิ, ยญฺจ ปิณฺฑปาตํ ปริภุญฺชิตฺวา ตถาคโต อนุปาทิเสสาย นิพฺพานธาตุยา ปรินิพฺพายติฯ อิเม เทฺว ปิณฺฑปาตา สมสมผลา สมวิปากา, อติวิย อเญฺญหิ ปิณฺฑปาเตหิ มหปฺผลตรา จ มหานิสํสตรา จา’ติฯ ยทิ, ภเนฺต นาคเสน, ภควโต จุนฺทสฺส ภตฺตํ ภุตฺตาวิสฺส  ขโร อาพาโธ อุปฺปโนฺน, ปพาฬฺหา จ เวทนา ปวตฺตา มารณนฺติกา, เตน หิ ‘เทฺวเม, อานนฺท, ปิณฺฑปาตา สมสมผลา สมวิปากา อติวิย อเญฺญหิ ปิณฺฑปาเตหิ มหปฺผลตรา จ มหานิสํสตรา จา’ติ ยํ วจนํ, ตํ มิจฺฉาฯ ยทิ เทฺวเม ปิณฺฑปาตา  สมสมผลา สมวิปากา อติวิย อเญฺญหิ ปิณฺฑปาเตหิ มหปฺผลตรา จ  มหานิสํสตรา จ, เตน หิ ภควโต จุนฺทสฺส ภตฺตํ ภุตฺตาวิสฺส  ขโร อาพาโธ อุปฺปโนฺน, ปพาฬฺหา จ เวทนา ปวตฺตา มารณนฺติกาติ ตมฺปิ วจนํ มิจฺฉาฯ กิํนุ โข, ภเนฺต นาคเสน, โส ปิณฺฑปาโต วิสคตตาย มหปฺผโล, โรคุปฺปาทกตาย มหปฺผโล , อายุวินาสกตาย มหปฺผโล, ภควโต ชีวิตหรณตาย มหปฺผโล? ตตฺถ เม การณํ พฺรูหิ ปรวาทานํ นิคฺคหาย, เอตฺถายํ ชโน สมฺมูโฬฺห โลภวเสน อติพหุํ ขายิเตน โลหิตปกฺขนฺทิกา อุปฺปนฺนาติฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ธมฺมสงฺคีติการเกหิ เถเรหิ –</p>


<p>
‘‘‘จุนฺทสฺส ภตฺตํ ภุญฺชิตฺวา, กมฺมารสฺสาติ เม สุตํ;  
  
อาพาธํ สมฺผุสี ธีโร, ปพาฬฺหํ มารณนฺติก’นฺติฯ  
</p>
  
<p>‘‘ภควตา จ ภณิตํ ‘เทฺวเม, อานนฺท, ปิณฺฑปาตา สมสมผลา สมวิปากา อติวิย อเญฺญหิ ปิณฺฑปาเตหิ มหปฺผลตรา จ มหานิสํสตรา จฯ กตเม เทฺว? ยญฺจ ปิณฺฑปาตํ ปริภุญฺชิตฺวา ตถาคโต อนุตฺตรํ สมฺมาสโมฺพธิํ อภิสมฺพุชฺฌิ, ยญฺจ ปิณฺฑปาตํ ปริภุญฺชิตฺวา ตถาคโต อนุปาทิเสสาย นิพฺพานธาตุยา ปรินิพฺพายติ , อิเม เทฺว ปิณฺฑปาตา สมสมผลา สมวิปากา, อติวิย อเญฺญหิ ปิณฺฑปาเตหิ มหปฺผลตรา จ มหานิสํสตรา จา’ติฯ</p>


<p>‘‘โส ปน ปิณฺฑปาโต พหุคุโณ อเนกานิสํโสฯ เทวตา, มหาราช, หฎฺฐา ปสนฺนมานสา ‘อยํ ภควโต ปจฺฉิโม ปิณฺฑปาโต’ติ ทิพฺพํ โอชํ สูกรมทฺทเว อากิริํสุฯ ตญฺจ ปน สมฺมาปากํ ลหุปากํ  มนุญฺญํ พหุรสํ ชฎฺฐรคฺคิเตชสฺส หิตํฯ น, มหาราช, ตโตนิทานํ ภควโต โกจิ อนุปฺปโนฺน โรโค อุปฺปโนฺน, อปิ จ, มหาราช, ภควโต ปกติทุพฺพเล สรีเร ขีเณ อายุสงฺขาเร อุปฺปโนฺน โรโค ภิโยฺย อภิวฑฺฒิฯ</p>


<p>‘‘ยถา, มหาราช, ปกติยา ชลมาโน อคฺคิ อญฺญสฺมิํ อุปาทาเน ทิเนฺน ภิโยฺย ปชฺชลติ, เอวเมว โข, มหาราช, ภควโต ปกติทุพฺพเล สรีเร ขีเณ อายุสงฺขาเร อุปฺปโนฺน โรโค ภิโยฺย อภิวฑฺฒิฯ</p>


<p>‘‘ยถา  วา ปน, มหาราช, โสโต  ปกติยา สนฺทมาโน อภิวุเฎฺฐ มหาเมเฆ ภิโยฺย มโหโฆ  อุทกวาหโก โหติ, เอวเมว โข, มหาราช, ภควโต ปกติทุพฺพเล สรีเร ขีเณ อายุสงฺขาเร อุปฺปโนฺน โรโค ภิโยฺย อภิวฑฺฒิฯ</p>


<p>‘‘ยถา วา ปน, มหาราช, ปกติยา อภิสนฺนธาตุ กุจฺฉิ อญฺญสฺมิํ อโชฺฌหริเต ภิโยฺย อายเมยฺย , เอวเมว โข, มหาราช, ภควโต ปกติทุพฺพเล สรีเร ขีเณ อายุสงฺขาเร อุปฺปโนฺน โรโค ภิโยฺย อภิวฑฺฒิ, นตฺถิ, มหาราช, ตสฺมิํ ปิณฺฑปาเต โทโส, น จ ตสฺส สกฺกา โทสํ อาโรเปตุ’’นฺติฯ</p>


<p>‘‘ภเนฺต นาคเสน, เกน การเณน เต เทฺว ปิณฺฑปาตา สมสมผลา สมวิปากา อติวิย อเญฺญหิ ปิณฺฑปาเตหิ มหปฺผลตรา จ มหานิสํสตรา จา’’ติ? ‘‘ธมฺมานุมชฺชนสมาปตฺติวเสน, มหาราช, เต เทฺว ปิณฺฑปาตา สมสมผลา สมวิปากา อติวิย อเญฺญหิ ปิณฺฑปาเตหิ มหปฺผลตรา จ มหานิสํสตรา จา’’ติฯ</p>


<p>‘‘ภเนฺต นาคเสน, กตเมสํ ธมฺมานํ อนุมชฺชนสมาปตฺติวเสน เต เทฺว ปิณฺฑปาตา สมสมผลา สมวิปากา อติวิย อเญฺญหิ ปิณฺฑปาเตหิ มหปฺผลตรา จ มหานิสํสตรา จา’’ติ? ‘‘นวนฺนํ, มหาราช, อนุปุพฺพวิหารสมาปตฺตีนํ อนุโลมปฺปฎิโลมสมาปชฺชนวเสน เต เทฺว ปิณฺฑปาตา สมสมผลา สมวิปากา อติวิย อเญฺญหิ ปิณฺฑปาเตหิ มหปฺผลตรา จ มหานิสํสตรา จา’’ติฯ</p>


<p>‘‘ภเนฺต นาคเสน, ทฺวีสุ เยว ทิวเสสุ อธิมตฺตํ ตถาคโต นวานุปุพฺพวิหารสมาปตฺติโย อนุโลมปฺปฎิโลมํ สมาปชฺชี’’ติ? ‘‘อาม, มหาราชา’’ติฯ ‘‘อจฺฉริยํ, ภเนฺต นาคเสน, อพฺภุตํ ภเนฺต นาคเสนฯ ยํ อิมสฺมิํ พุทฺธเกฺขเตฺต อสทิสํ ปรมทานํ, ตมฺปิ อิเมหิ ทฺวีหิ ปิณฺฑปาเตหิ อคณิตํฯ อจฺฉริยํ, ภเนฺต นาคเสน, อพฺภุตํ, ภเนฺต นาคเสนฯ ยาว มหนฺตา นวานุปุพฺพวิหารสมาปตฺติโย, ยตฺร หิ นาม นวานุปุพฺพวิหารสมาปตฺติวเสน  ทานํ มหปฺผลตรํ โหติ มหานิสํสตรญฺจฯ สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๗. พุทฺธปูชนปโญฺห</h3>
<p> ‘‘ภเนฺต   นาคเสน, ภาสิตเมฺปตํ ตถาคเตน ‘อพฺยาวฎา ตุเมฺห, อานนฺท, โหถ ตถาคตสฺส สรีรปูชายา’ติฯ ปุน จ ภณิตํ –</p>


<p>
‘‘‘ปูเชถ นํ ปูชนิยสฺส ธาตุํ;  
  
เอวํ กรา สคฺคมิโต คมิสฺสถา’ติฯ  
</p>
  
<p>‘‘ยทิ, ภเนฺต นาคเสน, ตถาคเตน ภณิตํ ‘อพฺยาวฎา ตุเมฺห, อานนฺท, โหถ ตถาคตสฺส สรีรปูชายา’ติ, เตน หิ ‘ปูเชถ นํ ปูชนิยสฺส ธาตุํ, เอวํ กรา สคฺคมิโต คมิสฺสถา’ติ ยํ วจนํ, ตํ มิจฺฉาฯ ยทิ ตถาคเตน ภณิตํ ‘ปูเชถ นํ ปูชนิยสฺส ธาตุํ, เอวํ กรา สคฺคมิโต คมิสฺสถา’ติ, เตน หิ ‘อพฺยาวฎา ตุเมฺห อานนฺท, โหถ ตถาคตสฺส สรีรปูชายา’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘อพฺยาวฎา ตุเมฺห, อานนฺท, โหถ ตถาคตสฺส สรีรปูชายา’ติ, ปุน จ ภณิตํ ‘ปูเชถ นํ ปูชนิยสฺส ธาตุํ, เอวํ กรา สคฺคมิโต คมิสฺสถา’ติ, ตญฺจ ปน น สเพฺพสํ ชินปุตฺตานํ เยว อารพฺภ ภณิตํ ‘อพฺยาวฎา ตุเมฺห, อานนฺท, โหถ ตถาคตสฺส สรีรปูชายา’ติฯ อกมฺมํ เหตํ, มหาราช, ชินปุตฺตานํ  ยทิทํ ปูชา, สมฺมสนํ สงฺขารานํ, โยนิโส มนสิกาโร, สติปฎฺฐานานุปสฺสนา, อารมฺมณสารคฺคาโห, กิเลสยุทฺธํ, สทตฺถมนุยุญฺชนา, เอตํ ชินปุตฺตานํ กรณียํ, อวเสสานํ เทวมนุสฺสานํ ปูชา กรณียาฯ</p>


<p>‘‘ยถา, มหาราช, มหิยา ราชปุตฺตานํ หตฺถิอสฺสรถธนุถรุเลขมุทฺทาสิกฺขาขคฺคมนฺตสุติ- สมฺมุติยุทฺธยุชฺฌาปนกิริยา กรณียา, อวเสสานํ ปุถุเวสฺสสุทฺทานํ กสิ วณิชฺชา โครกฺขา กรณียา, เอวเมว โข, มหาราช, อกมฺมํ เหตํ ชินปุตฺตานํ ยทิทํ ปูชา, สมฺมสนํ สงฺขารานํ, โยนิโส มนสิกาโร, สติปฎฺฐานานุปสฺสนา, อารมฺมณสารคฺคาโห, กิเลสยุทฺธํ, สทตฺถมนุยุญฺชนา, เอตํ ชินปุตฺตานํ กรณียํ, อวเสสานํ เทวมนุสฺสานํ ปูชา กรณียาฯ</p>


<p>‘‘ยถา วา ปน, มหาราช, พฺราหฺมณมาณวกานํ อิรุเวทํ ยชุเวทํ สามเวทํ อถพฺพณเวทํ ลกฺขณํ  อิติหาสํ ปุราณํ นิฆณฺฑุ เกฎุภํ อกฺขรปฺปเภทํ ปทํ เวยฺยากรณํ ภาสมคฺคํ อุปฺปาตํ สุปินํ นิมิตฺตํ ฉฬงฺคํ จนฺทคฺคาหํ  สูริยคฺคาหํ สุกฺกราหุจริตํ อุฬุคฺคหยุทฺธํ  เทวทุนฺทุภิสฺสรํ โอกฺกนฺติ อุกฺกาปาตํ ภูมิกมฺมํ  ทิสาทาหํ ภุมฺมนฺตลิกฺขํ โชติสํ โลกายติกํ สาจกฺกํ มิคจกฺกํ อนฺตรจกฺกํ มิสฺสกุปฺปาทํ สกุณรุตรวิตํ  สิกฺขา กรณียา, อวเสสานํ ปุถุเวสฺสสุทฺทานํ กสิ วณิชฺชา โครกฺขา กรณียา, เอวเมว โข, มหาราช, อกมฺมํ เหตํ ชินปุตฺตานํ ยทิทํ ปูชา, สมฺมสนํ สงฺขารานํ, โยนิโส มนสิกาโร, สติปฎฺฐานานุปสฺสนา, อารมฺมณสารคฺคาโห, กิเลสยุทฺธํ, สทตฺถมนุยุญฺชนา, เอตํ ชินปุตฺตานํ กรณียํ, อวเสสานํ เทวมนุสฺสานํ ปูชา กรณียา, ตสฺมา, มหาราช, ตถาคโต ‘มา อิเม อกเมฺม ยุญฺชนฺตุ, กเมฺม อิเม  ยุญฺชนฺตู’ติ อาห ‘อพฺยาวฎา ตุเมฺห, อานนฺท, โหถ ตถาคตสฺส สรีรปูชายา’ติฯ ยเทตํ, มหาราช, ตถาคโต น ภเณยฺย, ปตฺตจีวรมฺปิ อตฺตโน ปริยาทาเปตฺวา ภิกฺขู พุทฺธปูชํ เยว กเรยฺยุ’’นฺติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๘. ปาทสกลิกาหตปโญฺห</h3>
<p> ‘‘ภเนฺต นาคเสน, ตุเมฺห ภณถ ‘ภควโต คจฺฉนฺตสฺส อยํ อเจตนา มหาปถวี นินฺนํ อุนฺนมติ, อุนฺนตํ โอนมตี’ติ, ปุน จ ภณถ ‘ภควโต ปาโท สกลิกาย ขโต’ติฯ ยา สา สกลิกา ภควโต ปาเท ปติตา, กิสฺส ปน สา สกลิกา ภควโต ปาทา น นิวตฺตาฯ ยทิ, ภเนฺต นาคเสน, ภควโต คจฺฉนฺตสฺส อยํ อเจตนา มหาปถวี นินฺนํ อุนฺนมติ, อุนฺนตํ โอนมติ, เตน หิ ‘ภควโต ปาโท สกลิกาย ขโต’ติ ยํ วจนํ, ตํ มิจฺฉาฯ ยทิ ภควโต ปาโท สกลิกาย ขโต, เตน หิ ‘ภควโต คจฺฉนฺตสฺส อยํ อเจตนา มหาปถวี นินฺนํ อุนฺนมติ อุนฺนตํ โอนมตี’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘สจฺจํ , มหาราช, อเตฺถตํ ภควโต คจฺฉนฺตสฺส อยํ อเจตนา มหาปถวี นินฺนํ อุนฺนมติ อุนฺนตํ โอนมติ, ภควโต จ ปาโท สกลิกาย ขโต, น จ ปน สา สกลิกา อตฺตโน ธมฺมตาย ปติตา, เทวทตฺตสฺส อุปกฺกเมน ปติตาฯ เทวทโตฺต, มหาราช, พหูนิ ชาติสตสหสฺสานิ ภควติ อาฆาตํ พนฺธิ, โส เตน อาฆาเตน ‘มหนฺตํ กูฎาคารปฺปมาณํ ปาสาณํ  ภควโต อุปริ ปาเตสฺสามี’ติ มุญฺจิฯ อถ เทฺว เสลา ปถวิโต อุฎฺฐหิตฺวา ตํ ปาสาณํ สมฺปฎิจฺฉิํสุ, อถ เนสํ สมฺปหาเรน ปาสาณโต ปปฎิกา ภิชฺชิตฺวา เยน วา เตน วา  ปตนฺตี ภควโต ปาเท ปติตา’’ติฯ</p>


<p>‘‘ยถา จ, ภเนฺต นาคเสน, เทฺว เสลา ปาสาณํ สมฺปฎิจฺฉิํสุ, ตเถว ปปฎิกาปิ สมฺปฎิจฺฉิตพฺพา’’ติ? ‘‘สมฺปฎิจฺฉิตมฺปิ, มหาราช, อิเธกจฺจํ ปคฺฆรติ ปสวติ น ฐานมุปคจฺฉติ, ยถา, มหาราช, อุทกํ ปาณินา คหิตํ องฺคุลนฺตริกาหิ ปคฺฆรติ ปสวติ น ฐานมุปคจฺฉติ, ขีรํ ตกฺกํ มธุํ สปฺปิ เตสํ มจฺฉรสํ มํสรสํ ปาณินา คหิตํ องฺคุลนฺตริกาหิ ปคฺฆรติ ปสวติ น ฐานมุปคจฺฉติ, เอวเมว โข, มหาราช, สมฺปฎิจฺฉนตฺถํ อุปคตานํ ทฺวินฺนํ เสลานํ สมฺปหาเรน ปาสาณโต ปปฎิกา ภิชฺชิตฺวา เยน วา เตน วา ปตนฺตี ภควโต ปาเท ปติตาฯ</p>


<p>‘‘ยถา วา ปน, มหาราช, สณฺหสุขุมอณุรชสมํ ปุฬินํ มุฎฺฐินา คหิตํ องฺคุลนฺตริกาหิ ปคฺฆรติ ปสวติ น ฐานมุปคจฺฉติ, เอวเมว โข, มหาราช, สมฺปฎิจฺฉนตฺถํ อุปคตานํ ทฺวินฺนํ เสลานํ สมฺปหาเรน ปาสาณโต ปปฎิกา ภิชฺชิตฺวา เยน วา เตน วา ปตนฺตี ภควโต ปาเท ปติตาฯ</p>


<p>‘‘ยถา วา ปน, มหาราช, กพโฬ มุเขน คหิโต อิเธกจฺจสฺส มุขโต มุจฺจิตฺวา ปคฺฆรติ ปสวติ น ฐานมุปคจฺฉติ, เอวเมว โข, มหาราช, สมฺปฎิจฺฉนตฺถํ อุปคตานํ ทฺวินฺนํ เสลานํ สมฺปหาเรน ปาสาณโต ปปฎิกา ภิชฺชิตฺวา เยน วา เตน วา ปตนฺตี ภควโต ปาเท ปติตา’’ติฯ</p>


<p>‘‘โหตุ, ภเนฺต นาคเสน, เสเลหิ ปาสาโณ สมฺปฎิจฺฉิโต, อถ ปปฎิกายปิ อปจิติ กาตพฺพา ยเถว มหาปถวิยา’’ติ? ‘‘ทฺวาทสิเม, มหาราช, อปจิติํ น กโรนฺติฯ กตเม ทฺวาทส? รโตฺต ราควเสน อปจิติํ น กโรติ, ทุโฎฺฐ โทสวเสน, มูโฬฺห โมหวเสน, อุนฺนโต  มานวเสน, นิคฺคุโณ อวิเสสตาย, อติถโทฺธ อนิเสธนตาย, หีโน หีนสภาวตาย, วจนกโร อนิสฺสรตาย, ปาโป กทริยตาย, ทุกฺขาปิโต ปฎิทุกฺขาปนตาย, ลุโทฺธ  โลภาภิภูตตาย, อายูหิโต อตฺถสาธนตาย  อปจิติํ น กโรติฯ อิเม โข มหาราช ทฺวาทส อปจิติํ น กโรนฺติฯ สา จ ปน ปปฎิกา ปาสาณสมฺปหาเรน  ภิชฺชิตฺวา อนิมิตฺตกตทิสา เยน วา เตน วา ปตมานา ภควโต ปาเท ปติตาฯ</p>


<p>‘‘ยถา วา ปน, มหาราช, สณฺหสุขุมอณุรโช อนิลพลสมาหโต อนิมิตฺตกตทิโส เยน วา เตน วา อภิกิรติ, เอวเมว โข, มหาราช, สา ปปฎิกา ปาสาณสมฺปหาเรน ภิชฺชิตฺวา อนิมิตฺตกตทิสา เยน วา เตน วา ปตมานา ภควโต ปาเท ปติตาฯ ยทิ ปน, มหาราช, สา ปปฎิกา ปาสาณโต วิสุํ น ภเวยฺย, ตมฺปิ เต เสลา ปาสาณปปฎิกํ อุปฺปติตฺวา คเณฺหยฺยุํฯ เอสา ปน, มหาราช, ปปฎิกา น ภูมฎฺฐา น อากาสฎฺฐา, ปาสาณสมฺปหารเวเคน ภิชฺชิตฺวา อนิมิตฺตกตทิสา เยน วา เตน วา ปตมานา ภควโต ปาเท ปติตาฯ</p>


<p>‘‘ยถา วา ปน, มหาราช, วาตมณฺฑลิกาย อุกฺขิตฺตํ ปุราณปณฺณํ อนิมิตฺตกตทิสํ เยน วา เตน วา ปตติ, เอวเมว โข, มหาราช, เอสา ปปฎิกา ปาสาณสมฺปหารเวเคน อนิมิตฺตกตทิสา เยน วา เตน วา ปตมานา ภควโต ปาเท ปติตาฯ อปิ จ, มหาราช, อกตญฺญุสฺส กทริยสฺส เทวทตฺตสฺส ทุกฺขานุภวนาย ปปฎิกา ภควโต ปาเท ปติตา’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๙. อคฺคคฺคสมณปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา ‘อาสวานํ ขยา สมโณ โหตี’ติฯ ปุน จ ภณิตํ –</p>


‘‘‘จตุพฺภิ ธเมฺมหิ สมงฺคิภูตํ, ตํ เว นรํ สมณํ อาหุ โลเก’ติฯ  
</p>
  
<p>ตตฺริเม  จตฺตาโร ธมฺมา ขนฺติ อปฺปาหารตา รติวิปฺปหานํ อากิญฺจญฺญํฯ สพฺพานิ ปเนตานิ อปริกฺขีณาสวสฺส  สกิเลสเสฺสว โหนฺติฯ ยทิ, ภเนฺต นาคเสน, อาสวานํ ขยา สมโณ โหติ, เตน หิ ‘จตุพฺภิ ธเมฺมหิ สมงฺคิภูตํ, ตํ เว นรํ สมณํ อาหุ โลเก’ติ  ยํ วจนํ, ตํ มิจฺฉาฯ ยทิ จตุพฺภิ ธเมฺมหิ สมงฺคิภูโต สมโณ โหติ, เตน หิ ‘อาสวานํ ขยา สมโณ โหตี’ติ ตมฺปิ วจนํ มิจฺฉา, อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘อาสวานํ ขยา สมโณ โหตี’ติฯ ปุน จ ภณิตํ ‘จตุพฺภิ ธเมฺมหิ สมงฺคิภูตํ, ตํ เว นรํ สมณํ อาหุ โลเก’ติฯ ตทิทํ, มหาราช, วจนํ เตสํ เตสํ ปุคฺคลานํ คุณวเสน ภณิตํ ‘จตุพฺภิ ธเมฺมหิ สมงฺคิภูตํ, ตํ เว นรํ สมณํ อาหุ โลเก’ติ, อิทํ ปน นิรวเสสวจนํ ‘อาสวานํ ขยา สมโณ โหตี’ติฯ</p>


<p>‘‘อปิ จ, มหาราช, เย เกจิ กิเลสูปสมาย ปฎิปนฺนา, เต สเพฺพ อุปาทายุปาทาย สมโณ ขีณาสโว อคฺคมกฺขายติฯ ยถา, มหาราช, ยานิ กานิจิ ชลชถลชปุปฺผานิ, วสฺสิกํ เตสํ อคฺคมกฺขายติ, อวเสสานิ ยานิ กานิจิ วิวิธานิ ปุปฺผชาตานิ, สพฺพานิ ตานิ ปุปฺผานิ เยว, อุปาทายุปาทาย ปน วสฺสิกํ เยว ปุปฺผํ ชนสฺส ปตฺถิตํ ปิหยิตํฯ เอวเมว โข, มหาราช, เย เกจิ กิเลสูปสมาย ปฎิปนฺนา, เต สเพฺพ อุปาทายุปาทาย สมโณ ขีณาสโว อคฺคมกฺขายติฯ</p>


<p>‘‘ยถา วา ปน, มหาราช, สพฺพธญฺญานํ สาลิ อคฺคมกฺขายติ, ยา กาจิ อวเสสา วิวิธา ธญฺญชาติโย, ตา สพฺพา อุปาทายุปาทาย  โภชนานิ สรีรยาปนาย, สาลิ เยว เตสํ อคฺคมกฺขายติฯ เอวเมว โข, มหาราช, เย เกจิ กิเลสูปสมาย ปฎิปนฺนา, เต สเพฺพ อุปาทายุปาทาย สมโณ ขีณาสโว อคฺคมกฺขายตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๑๐. วณฺณภณนปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ‘มมํ วา, ภิกฺขเว, ปเร วณฺณํ ภาเสยฺยุํ, ธมฺมสฺส วา, สงฺฆสฺส วา วณฺณํ ภาเสยฺยุํ, ตตฺร ตุเมฺหหิ น อานโนฺท, น โสมนสฺสํ, น  เจตโส อุปฺปิลาวิตตฺตํ กรณีย’นฺติ ปุน จ ตถาคโต เสลสฺส พฺราหฺมณสฺส ยถาภุเจฺจ วเณฺณ ภญฺญมาเน อานนฺทิโต สุมโน อุปฺปิลาวิโต ภิโยฺย อุตฺตริํ สกคุณํ ปกิเตฺตสิ –</p>


<p>
‘‘‘ราชาหมสฺมิ เสลาติ, ธมฺมราชา อนุตฺตโร;  
  
ธเมฺมน จกฺกํ วเตฺตมิ, จกฺกํ อปฺปฎิวตฺติย’นฺติ  
ม. นิ. ๒.๓๙๙  
ฯ  
</p>
  
<p>‘‘ยทิ, ภเนฺต นาคเสน, ภควตา ภณิตํ ‘มมํ วา, ภิกฺขเว, ปเร วณฺณํ ภาเสยฺยุํ, ธมฺมสฺส วา สงฺฆสฺส วา วณฺณํ ภาเสยฺยุํ, ตตฺร ตุเมฺหหิ น อานโนฺท, น โสมนสฺสํ, น เจตโส อุปฺปิลาวิตตฺตํ กรณีย’นฺติ, เตน หิ เสลสฺส พฺราหฺมณสฺส ยถาภุเจฺจ วเณฺณ ภญฺญมาเน อานนฺทิโต สุมโน อุปฺปิลาวิโต ภิโยฺย อุตฺตริํ สกคุณํ ปกิเตฺตสีติ ยํ วจนํ, ตํ มิจฺฉาฯ ยทิ เสลสฺส พฺราหฺมณสฺส ยถาภุเจฺจ วเณฺณ ภญฺญมาเน อานนฺทิโต สุมโน อุปฺปิลาวิโต ภิโยฺย อุตฺตริํ สกคุณํ ปกิเตฺตสิ, เตน หิ ‘มมํ วา, ภิกฺขเว, ปเร วณฺณํ ภาเสยฺยุํ, ธมฺมสฺส วา สงฺฆสฺส วา วณฺณํ ภาเสยฺยุํ, ตตฺร ตุเมฺหหิ น อานโนฺท, น โสมนสฺสํ, น เจตโส อุปฺปิลาวิตตฺตํ กรณีย’นฺติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ , มหาราช, ภควตา ‘มมํ วา, ภิกฺขเว, ปเร วณฺณํ ภาเสยฺยุํ, ธมฺมสฺส วา สงฺฆสฺส วา วณฺณํ ภาเสยฺยุํ, ตตฺร ตุเมฺหหิ น อานโนฺท, น โสมนสฺสํ, น เจตโส อุปฺปิลาวิตตฺตํ กรณีย’นฺติฯ เสลสฺส จ พฺราหฺมณสฺส ยถาภุเจฺจ วเณฺณ ภญฺญมาเน ภิโยฺย อุตฺตริํ สกคุณํ ปกิตฺติตํ –</p>


<p>
‘‘‘ราชาหมสฺมิ เสลาติ, ธมฺมราชา อนุตฺตโร;  
  
ธเมฺมน จกฺกํ วเตฺตมิ, จกฺกํ อปฺปฎิวตฺติย’นฺติฯ  
</p>
  
<p>‘‘ปฐมํ, มหาราช, ภควตา ธมฺมสฺส สภาวสรสลกฺขณํ สภาวํ อวิตถํ ภูตํ ตจฺฉํ ตถตฺถํ ปริทีปยมาเนน ภณิตํ ‘มมํ วา ภิกฺขเว, ปเร  วณฺณํ ภาเสยฺยุํ, ธมฺมสฺส วา สงฺฆสฺส วา วณฺณํ ภาเสยฺยุํ, ตตฺร ตุเมฺหหิ น อานโนฺท, น โสมนสฺสํ, น เจตโส อุปฺปิลาวิตตฺตํ กรณีย’นฺติฯ ยํ ปน ภควตา เสลสฺส พฺราหฺมณสฺส ยถาภุเจฺจ วเณฺณ ภญฺญมาเน ภิโยฺย อุตฺตริํ สกคุณํ ปกิตฺติตํ ‘ราชาหมสฺมิ เสลาติ, ธมฺมราชา อนุตฺตโร’ติ ตํ น ลาภเหตุ, น ยสเหตุ, น อตฺตเหตุ, น ปกฺขเหตุ, น อเนฺตวาสิกมฺยตาย, อถ โข อนุกมฺปาย การุเญฺญน  หิตวเสน เอวํ อิมสฺส ธมฺมาภิสมโย ภวิสฺสติ ติณฺณญฺจ มาณวกสตานนฺติ, เอวํ ภิโยฺย อุตฺตริํ สกคุณํ ภณิตํ ‘ราชาหมสฺมิ เสลาติ, ธมฺมราชา อนุตฺตโร’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๑๑. อหิํสานิคฺคหปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา ‘อหิํสยํ ปรํ โลเก, ปิโย โหหิสิ มามโก’ติฯ ปุน จ ภณิตํ ‘นิคฺคเณฺห นิคฺคหารหํ, ปคฺคเณฺห ปคฺคหารห’นฺติฯ นิคฺคโห  นาม, ภเนฺต นาคเสน, หตฺถเจฺฉโท ปาทเจฺฉโท วโธ พนฺธนํ การณา มารณํ สนฺตติวิโกปนํ, น เอตํ วจนํ ภควโต ยุตฺตํ, น จ ภควา อรหติ เอตํ วจนํ วตฺตุํฯ ยทิ, ภเนฺต นาคเสน, ภควตา ภณิตํ ‘อหิํสยํ ปรํ โลเก, ปิโย โหหิสิ มามโก’’ติ, เตน หิ ‘‘นิคฺคเณฺห นิคฺคหารหํ, ปคฺคเณฺห ปคฺคหารห’’นฺติ ยํ วจนํ, ตํ มิจฺฉาฯ ยทิ ตถาคเตน ภณิตํ ‘‘นิคฺคเณฺห นิคฺคหารหํ, ปคฺคเณฺห ปคฺคหารห’’นฺติ, เตน หิ ‘‘อหิํสยํ ปรํ โลเก, ปิโย โหหิสิ มามโก’’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘อหิํสยํ ปรํ โลเก, ปิโย โหหิสิ มามโก’ติ, ภณิตญฺจ ‘นิคฺคเณฺห นิคฺคหารหํ, ปคฺคเณฺห ปคฺคหารห’นฺติ ฯ ‘อหิํสยํ ปรํ โลเก, ปิโย โหหิสิ มามโก’ติ สเพฺพสํ, มหาราช, ตถาคตานํ อนุมตํ เอตํ, เอสา อนุสิฎฺฐิ, เอสา ธมฺมเทสนา, ธโมฺม หิ, มหาราช, อหิํสาลกฺขโณ, สภาววจนํ เอตํฯ ยํ ปน, มหาราช, ตถาคโต อาห ‘นิคฺคเณฺห นิคฺคหารหํ, ปคฺคเณฺห ปคฺคหารห’นฺติ, ภาสา เอสา, อุทฺธตํ, มหาราช, จิตฺตํ นิคฺคเหตพฺพํ, ลีนํ จิตฺตํ ปคฺคเหตพฺพํฯ อกุสลํ จิตฺตํ นิคฺคเหตพฺพํ, กุสลํ จิตฺตํ ปคฺคเหตพฺพํฯ อโยนิโส มนสิกาโร นิคฺคเหตโพฺพ, โยนิโส มนสิกาโร ปคฺคเหตโพฺพฯ มิจฺฉาปฎิปโนฺน  นิคฺคเหตโพฺพ, สมฺมาปฎิปโนฺน ปคฺคเหตโพฺพฯ อนริโย นิคฺคเหตโพฺพ อริโย ปคฺคเหตโพฺพฯ โจโร นิคฺคเหตโพฺพ, อโจโร ปคฺคเหตโพฺพ’’ติฯ</p>


<p>‘‘โหตุ, ภเนฺต นาคเสน, อิทานิ ตฺวํ ปจฺจาคโตสิ มม วิสยํ, ยมหํ ปุจฺฉามิ, โส เม  อโตฺถ อุปคโตฯ โจโร ปน, ภเนฺต นาคเสน, นิคฺคณฺหเนฺตน กถํ นิคฺคเหตโพฺพ’’ติ? ‘‘โจโร, มหาราช, นิคฺคณฺหเนฺตน เอวํ นิคฺคเหตโพฺพ, ปริภาสนีโย ปริภาสิตโพฺพ, ทณฺฑนีโย ทเณฺฑตโพฺพ, ปพฺพาชนีโย ปพฺพาเชตโพฺพ, พนฺธนีโย พนฺธิตโพฺพ, ฆาตนีโย ฆาเตตโพฺพ’’ติฯ ‘‘ยํ ปน, ภเนฺต นาคเสน, โจรานํ ฆาตนํ, ตํ ตถาคตานํ อนุมต’’นฺติ? ‘‘น หิ, มหาราชา’’ติฯ ‘‘กิสฺส ปน โจโร อนุสาสนีโย อนุมโต ตถาคตาน’’นฺติ? ‘‘โย โส, มหาราช, ฆาตียติ, น โส ตถาคตานํ อนุมติยา ฆาตียติ, สยํกเตน โส ฆาตียติ, อปิ จ ธมฺมานุสิฎฺฐิยา อนุสาสียติ, สกฺกา ปน, มหาราช, ตยา ปุริสํ อการกํ อนปราธํ วีถิยํ จรนฺตํ คเหตฺวา ฆาตยิตุ’’นฺติ? ‘‘น สกฺกา, ภเนฺต’’ติฯ ‘‘เกน การเณน, มหาราชา’’ติ? ‘‘อการกตฺตา, ภเนฺต’’ติฯ ‘‘เอวเมว โข, มหาราช, น โจโร ตถาคตานํ อนุมติยา หญฺญติ, สยํกเตน โส หญฺญติ, กิํ ปเนตฺถ อนุสาสโก กิญฺจิ โทสํ อาปชฺชตี’’ติ? ‘‘น หิ ภเนฺต’’ติฯ ‘‘เตน หิ, มหาราช, ตถาคตานํ อนุสิฎฺฐิ สมฺมานุสิฎฺฐิ โหตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๑๒. ภิกฺขุปณามิตปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ‘อโกฺกธโน วิคตขิโลหมสฺมี’ติ, ปุน จ ตถาคโต เถเร สาริปุตฺตโมคฺคลฺลาเน สปริเส ปณาเมสิ, กิํ นุ โข, ภเนฺต นาคเสน, ตถาคโต  กุปิโต ปริสํ ปณาเมสิ, อุทาหุ ตุโฎฺฐ ปณาเมสิ, เอตํ ตาว ชานาหิ อิมํ นามาติ? ยทิ, ภเนฺต นาคเสน, กุปิโต ปริสํ ปณาเมสิ, เตน หิ ตถาคตสฺส โกโธ อปฺปฎิวตฺติโต, ยทิ ตุโฎฺฐ ปณาเมสิ, เตน หิ อวตฺถุสฺมิํ อชานเนฺตน ปณามิตาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘อโกฺกธโน วิคตขิโลหมสฺมี’ติ, ปณามิตา จ เถรา สาริปุตฺตโมคฺคลฺลานา สปริสา, ตญฺจ ปน น โกเปน, อิธ, มหาราช, โกจิเทว ปุริโส มหาปถวิยา มูเล วา ขาณุเก วา ปาสาเณ วา กฐเล วา วิสเม วา ภูมิภาเค ขลิตฺวา ปตติ, อปิ นุ โข, มหาราช, มหาปถวี กุปิตา ตํ ปาเตตี’’ติ? ‘‘น หิ, ภเนฺต, นตฺถิ มหาปถวิยา โกโป วา ปสาโท วา, อนุนยปฺปฎิฆวิปฺปมุตฺตา มหาปถวี, สยเมว โส อลโส ขลิตฺวา  ปติโตติฯ เอวเมว โข, มหาราช, นตฺถิ ตถาคตานํ โกโป วา ปสาโท วา, อนุนยปฺปฎิฆวิปฺปมุตฺตา ตถาคตา อรหโนฺต สมฺมาสมฺพุทฺธา, อถ โข สยํ กเตเนว เต อตฺตโน อปราเธน ปณามิตาฯ</p>


<p>‘‘อิธ ปน, มหาราช, มหาสมุโทฺท น มเตน กุณเปน สํวสติ, ยํ โหติ มหาสมุเทฺท มตํ กุณปํ, ตํ ขิปฺปเมว นิจฺฉุภติ ถลํ อุสฺสาเรติฯ อปิ นุ โข, มหาราช, มหาสมุโทฺท กุปิโต ตํ กุณปํ นิจฺฉุภตี’’ติ? ‘‘น หิ, ภเนฺต, นตฺถิ มหาสมุทฺทสฺส โกโป วา ปสาโท วา, อนุนยปฺปฎิฆวิปฺปมุโตฺต มหาสมุโทฺท’’ติฯ ‘‘เอวเมว โข, มหาราช, นตฺถิ ตถาคตานํ โกโป วา ปสาโท วา, อนุนยปฺปฎิฆวิปฺปมุตฺตา ตถาคตา อรหโนฺต สมฺมาสมฺพุทฺธา, อถ โข สยํ กเตเนว เต อตฺตโน อปราเธน ปณามิตาฯ</p>


<p>‘‘ยถา, มหาราช, ปถวิยา ขลิโต ปตียติ, เอวํ ชินสาสนวเร ขลิโต ปณามียติฯ ยถา, มหาราช, สมุเทฺท มตํ กุณปํ  นิจฺฉุภียติ , เอวํ ชินสาสนวเร ขลิโต ปณามียติฯ ยํ ปน เต, มหาราช, ตถาคโต ปณาเมสิ, เตสํ อตฺถกาโม หิตกาโม สุขกาโม วิสุทฺธิกาโม ‘เอวํ อิเม ชาติชราพฺยาธิมรเณหิ ปริมุจฺจิสฺสนฺตี’ติ ปณาเมสี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>

</p>

</p>


<h2>๔. สพฺพญฺญุตญาณวโคฺค</h2>
<h3>๑. อิทฺธิกมฺมวิปากปโญฺห</h3>
<p> ‘‘ภเนฺต   นาคเสน, ภาสิตเมฺปตํ ภควตา ‘เอตทคฺคํ, ภิกฺขเว, มม สาวกานํ ภิกฺขูนํ อิทฺธิมนฺตานํ ยทิทํ มหาโมคฺคลฺลาโน’ติฯ ปุน จ กิร โส ลคุเฬหิ ปริโปถิโต ภินฺนสีโส สญฺจุณฺณิตฎฺฐิมํสธมนิฉินฺนปริคโตฺต ปรินิพฺพุโต ฯ ยทิ, ภเนฺต นาคเสน, เถโร มหาโมคฺคลฺลาโน อิทฺธิยา โกฎิํ คโต, เตน หิ ลคุเฬหิ โปถิโต ปรินิพฺพุโตติ ยํ วจนํ, ตํ มิจฺฉาฯ ยทิ ลคุเฬหิ ปริโปถิโต ปรินิพฺพุโต, เตน หิ อิทฺธิยา โกฎิํ คโตติ ตมฺปิ วจนํ มิจฺฉาฯ กิํ น สมโตฺถ อิทฺธิยา อตฺตโน อุปฆาตํ อปนยิตุํ, สเทวกสฺสปิ โลกสฺส ปฎิสรณํ ภวิตุํ อรโหติ? อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘เอตทคฺคํ, ภิกฺขเว, มม สาวกานํ ภิกฺขูนํ อิทฺธิมนฺตานํ ยทิทํ มหาโมคฺคลฺลาโน’ติฯ อายสฺมา จ มหาโมคฺคลฺลาโน ลคุฬหโต ปรินิพฺพุโต, ตญฺจ ปน กมฺมาธิคฺคหิเตนา’’ติฯ</p>


<p>‘‘นนุ, ภเนฺต นาคเสน, อิทฺธิมโต อิทฺธิวิสโยปิ  กมฺมวิปาโกปิ เทฺว อจินฺติยา, อจินฺติเยน อจินฺติยํ อปนยิตพฺพํฯ ยถา นาม, ภเนฺต, เกจิ ผลกามา กปิเตฺถน กปิตฺถํ โปเถนฺติ, อเมฺพน อมฺพํ โปเถนฺติ, เอวเมว โข, ภเนฺต นาคเสน, อจินฺติเยน อจินฺติยํ โปถยิตฺวา อปเนตพฺพ’’นฺติ? ‘‘อจินฺติยานมฺปิ, มหาราช, เอกํ อธิมตฺตํ พลวตรํ, ยถา, มหาราช, มหิยา ราชาโน โหนฺติ สมชจฺจา, สมชจฺจานมฺปิ เตสํ เอโก สเพฺพ อภิภวิตฺวา อาณํ ปวเตฺตติฯ เอวเมว โข, มหาราช, เตสํ อจินฺติยานํ กมฺมวิปากํ เยว อธิมตฺตํ พลวตรํ, กมฺมวิปากํ เยว สเพฺพ อภิภวิย อาณํ ปวเตฺตติ, กมฺมาธิคฺคหิตสฺส อวเสสา กิริยา โอกาสํ น ลภนฺติฯ</p>


<p>‘‘อิธ   ปน, มหาราช, โกจิ ปุริโส กิสฺมิญฺจิเทว ปกรเณ อปรชฺฌติ, น ตสฺส มาตา วา ปิตา วา ภคินี วา ภาตโร วา สขี วา สหายกา วา  ตายนฺติ, อถ โข ราชา เยว ตตฺถ อภิภวิย อาณํ ปวเตฺตติฯ กิํ ตตฺถ การณํ? อปราธิกตาฯ เอวเมว โข, มหาราช, เตสํ อจินฺติยานํ กมฺมวิปากํ เยว อธิมตฺตํ พลวตรํ, กมฺมวิปากํ เยว สเพฺพ อภิภวิย อาณํ ปวเตฺตติ, กมฺมาธิคฺคหิตสฺส อวเสสา กิริยา โอกาสํ น ลภนฺติฯ</p>


<p>‘‘ยถา วา ปน, มหาราช, มหิยา ทวฑาเห สมุฎฺฐิเต ฆฎสหสฺสมฺปิ อุทกํ น สโกฺกติ นิพฺพาเปตุํ, อถ โข อคฺคิ เยว ตตฺถ อภิภวิย อาณํ ปวเตฺตติฯ กิํ ตตฺถ การณํ? พลวตา เตชสฺสฯ เอวเมว โข, มหาราช, เตสํ อจินฺติยานํ กมฺมวิปากํ เยว อธิมตฺตํ พลวตรํ, กมฺมวิปากํ เยว สเพฺพ อภิภวิย อาณํ ปวเตฺตติ, กมฺมาธิคฺคหิตสฺส อวเสสา กิริยา โอกาสํ น ลภนฺติ, ตสฺมา, มหาราช, อายสฺมโต มหาโมคฺคลฺลานสฺส กมฺมาธิคฺคหิตสฺส ลคุเฬหิ โปถิยมานสฺส อิทฺธิยา สมนฺนาหาโร นาโหสี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๒. ธมฺมวินยปฎิจฺฉนฺนาปฎิจฺฉนฺนปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ‘ตถาคตปฺปเวทิโต, ภิกฺขเว, ธมฺมวินโย วิวโฎ วิโรจติ โน ปฎิจฺฉโนฺน’ติฯ ปุน จ ปาติโมกฺขุเทฺทโส เกวลญฺจ วินยปิฎกํ ปิหิตํ ปฎิจฺฉนฺนํฯ ยทิ, ภเนฺต นาคเสน, ชินสาสเน ยุตฺตํ วา ปตฺตํ วา สมยํ ลเภถ, วินยปณฺณตฺติ วิวฎา โสเภยฺยฯ เกน การเณน? เกวลํ ตตฺถ สิกฺขา สํยโม นิยโม สีลคุณอาจารปณฺณตฺติ อตฺถรโส ธมฺมรโส วิมุตฺติรโสฯ ยทิ, ภเนฺต นาคเสน, ภควตา ภณิตํ ‘ตถาคตปฺปเวทิโต, ภิกฺขเว, ธมฺมวินโย วิวโฎ วิโรจติ โน ปฎิจฺฉโนฺน’ติ, เตน หิ ‘ปาติโมกฺขุเทฺทโส เกวลญฺจ วินยปิฎกํ ปิหิตํ ปฎิจฺฉนฺน’นฺติ ยํ วจนํ, ตํ มิจฺฉาฯ ยทิ ปาติโมกฺขุเทฺทโส เกวลญฺจ วินยปิฎกํ ปิหิตํ ปฎิจฺฉนฺนํ, เตน หิ ‘ตถาคตปฺปเวทิโต,  ภิกฺขเว, ธมฺมวินโย วิวโฎ วิโรจติ โน ปฎิจฺฉโนฺน’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ , มหาราช, ภควตา ‘ตถาคตปฺปเวทิโต, ภิกฺขเว, ธมฺมวินโย วิวโฎ วิโรจติ โน ปฎิจฺฉโนฺน’ติฯ ปุน จ ปาติโมกฺขุเทฺทโส เกวลญฺจ วินยปิฎกํ ปิหิตํ ปฎิจฺฉนฺนํ, ตญฺจ ปน น สเพฺพสํ, สีมํ กตฺวา ปิหิตํฯ</p>


<p>‘‘ติวิเธน, มหาราช, ภควตา ปาติโมกฺขุเทฺทโส สีมํ กตฺวา ปิหิโต, ปุพฺพกานํ ตถาคตานํ วํสวเสน ปาติโมกฺขุเทฺทโส สีมํ กตฺวา ปิหิโต, ธมฺมสฺส ครุกตฺตา ปิหิโต, ภิกฺขุภูมิยา ครุกตฺตา ปิหิโตฯ</p>


<p>‘‘กถํ ปุพฺพกานํ ตถาคตานํ วํสวเสน ปาติโมกฺขุเทฺทโส สีมํ กตฺวา ปิหิโต, เอโส วํโส, มหาราช, สเพฺพสํ ปุพฺพกานํ ตถาคตานํ ยทิทํ ภิกฺขุมเชฺฌ ปาติโมกฺขุเทฺทโส อวเสสานํ ปิหิโตฯ ยถา, มหาราช, ขตฺติยานํ ขตฺติยมายา ขตฺติเยสุ เยว จรติ, เอวเมตํ ขตฺติยานํ โลกสฺส ปเวณี อวเสสานํ ปิหิตาฯ เอวเมว  โข, มหาราช, เอโส วํโส สเพฺพสํ ปุพฺพกานํ ตถาคตานํ ยทิทํ ภิกฺขุมเชฺฌ ปาติโมกฺขุเทฺทโส อวเสสานํ ปิหิโตฯ</p>


<p>‘‘ยถา วา ปน, มหาราช, มหิยา คณา วตฺตนฺติ, เสยฺยถิทํ, มลฺลา อโตณา ปพฺพตา ธมฺมคิริยา พฺรหฺมคิริยา นฎกา นจฺจกา ลงฺฆกา ปิสาจา มณิภทฺทา ปุณฺณพทฺธา จนฺทิมสูริยา สิริเทวตา กาลิเทวตา, สิวา วสุเทวา ฆนิกา อสิปาสา ภทฺทิปุตฺตาติ, เตสํ เตสํ รหสฺสํ เตสุ เตสุ คเณสุ เยว จรติ, อวเสสานํ ปิหิตํฯ เอวเมว โข, มหาราช, เอโส วํโส สเพฺพสํ ปุพฺพกานํ ตถาคตานํ ยทิทํ ภิกฺขุมเชฺฌ ปาติโมกฺขุเทฺทโส อวเสสานํ ปิหิโตฯ เอวํ ปุพฺพกานํ ตถาคตานํ วํสวเสน ปาติโมกฺขุเทฺทโส สีมํ กตฺวา ปิหิโตฯ</p>


<p>‘‘กถํ ธมฺมสฺส ครุกตฺตา ปาติโมกฺขุเทฺทโส สีมํ กตฺวา ปิหิโต? ธโมฺม, มหาราช, ครุโก ภาริโย, ตตฺถ สมฺมตฺตการี อญฺญํ อาราเธติ, ตํ ตตฺถ ปรมฺปราสมฺมตฺตการิตาย ปาปุณาติ, น ตํ ตตฺถ ปรมฺปราสมฺมตฺตการิตาย ปาปุณาติ, มา จายํ สารธโมฺม วรธโมฺม  อสมฺมตฺตการีนํ หตฺถคโต โอญฺญาโต อวญฺญาโต หีฬิโต ขีฬิโต ครหิโต ภวตุ, มา จายํ สารธโมฺม วรธโมฺม ทุชฺชนคโต โอญฺญาโต อวญฺญาโต หีฬิโต ขีฬิโต ครหิโต ภวตูติฯ เอวํ ธมฺมสฺส ครุกตฺตา ปาติโมกฺขุเทฺทโส สีมํ กตฺวา ปิหิโตฯ</p>


<p>‘‘ยถา, มหาราช, สารวรปวรอภิชาตชาติมนฺตรตฺตโลหิตจนฺทนํ นาม สวรปุรมนุคตํ โอญฺญาตํ อวญฺญาตํ หีฬิตํ ขีฬิตํ ครหิตํ ภวติ, เอวเมว โข, มหาราช, มา จายํ สารธโมฺม  วรธโมฺม ปรมฺปราอสมฺมตฺตการีนํ หตฺถคโต โอญฺญาโต อวญฺญาโต หีฬิโต ขีฬิโต ครหิโต ภวตุ, มา จายํ สารธโมฺม วรธโมฺม ทุชฺชนคโต โอญฺญาโต อวญฺญาโต หีฬิโต ขีฬิโต ครหิโต ภวตูติฯ เอวํ ธมฺมสฺส ครุกตฺตา ปาติโมกฺขุเทฺทโส สีมํ กตฺวา ปิหิโต ฯ</p>


<p>‘‘กถํ ภิกฺขุภูมิยา ครุกตฺตา ปาติโมกฺขุเทฺทโส สีมํ กตฺวา ปิหิโต, ภิกฺขุภาโว โข, มหาราช, โลเก อตุลิโย อปฺปมาโณ อนคฺฆิโย, น สกฺกา เกนจิ อคฺฆาเปตุํ ตุเลตุํ ปริเมตุํ, มายํ เอวรูเป ภิกฺขุภาเว ฐิโต โลเกน สมสโม ภวตูติ ภิกฺขูนํ เยว อนฺตเร ปาติโมกฺขุเทฺทโส จรติฯ ยถา, มหาราช, โลเก วรปวรภณฺฑํ วตฺถํ วา อตฺถรณํ วา คชตุรงฺครถสุวณฺณรชตมณิมุตฺตาอิตฺถิรตนาทีนิ วา วิชิตกมฺมสูรา วา  สเพฺพ เต ราชานมุปคจฺฉนฺติ, เอวเมว โข, มหาราช, ยาวตา โลเก  สุคตาคมปริยตฺติอาจารสํยมสีลสํวรคุณา, สเพฺพ เต ภิกฺขุสงฺฆมุปคตา ภวนฺติฯ เอวํ ภิกฺขุภูมิยา ครุกตฺตา ปาติโมกฺขุเทฺทโส สีมํ กตฺวา ปิหิโต’’ติฯ ‘‘สาธุ, ภเนฺต นาคเสน, เอวเมตํ ตถา สมฺปิฎิจฺฉามี’’ติฯ</p>

</p>


<h3>๓. มุสาวาทครุลหุภาวปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา ‘สมฺปชานมุสาวาเท ปาราชิโก โหตี’ติฯ ปุน จ ภณิตํ ‘สมฺปชานมุสาวาเท ลหุกํ อาปตฺติํ  อาปชฺชติ เอกสฺส สนฺติเก เทสนาวตฺถุก’นฺติฯ ภเนฺต นาคเสน, โก ปเนตฺถ วิเสโส, กิํ การณํ, ยเญฺจเกน มุสาวาเทน อุจฺฉิชฺชติ, ยเญฺจเกน มุสาวาเทน สเตกิโจฺฉ โหติ? ยทิ, ภเนฺต นาคเสน, ภควตา ภณิตํ ‘สมฺปชานมุสาวาเท ปาราชิโก โหตี’ติ, เตน หิ ‘สมฺปชานมุสาวาเท ลหุกํ อาปตฺติํ อาปชฺชติ เอกสฺส สนฺติเก เทสนาวตฺถุก’นฺติ ยํ วจนํ, ตํ มิจฺฉาฯ ยทิ ตถาคเตน ภณิตํ ‘สมฺปชานมุสาวาเท ลหุกํ อาปตฺติํ อาปชฺชติ เอกสฺส สนฺติเก เทสนาวตฺถุก’นฺติ, เตน หิ ‘สมฺปชานมุสาวาเท ปาราชิโก โหตี’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ , มหาราช, ภควตา ‘สมฺปชานมุสาวาเท ปาราชิโก โหตี’ติฯ ภณิตญฺจ  ‘สมฺปชานมุสาวาเท ลหุกํ อาปตฺติํ อาปชฺชติ เอกสฺส สนฺติเก เทสนาวตฺถุก’นฺติ, ตญฺจ ปน วตฺถุวเสน ครุกลหุกํ โหติฯ ตํ กิํ มญฺญสิ, มหาราช, อิธ โกจิ ปุริโส ปรสฺส ปาณินา ปหารํ ทเทยฺย, ตสฺส ตุเมฺห กิํ ทณฺฑํ ธาเรถา’’ติ? ‘‘ยทิ โส, ภเนฺต, อาห ‘นกฺขมามี’ติ, ตสฺส มยํ อกฺขมมาเน กหาปณํ หราเปมา’’ติ ‘‘อิธ ปน, มหาราช, โส เยว ปุริโส ตว ปาณินา ปหารํ ทเทยฺย, ตสฺส ปน โก ทโณฺฑ’’ติ? ‘‘หตฺถมฺปิสฺส, ภเนฺต, เฉทาเปยฺยาม, ปาทมฺปิ เฉทาเปยฺยาม, ยาว สีสํ กฬีรเจฺฉชฺชํ เฉทาเปยฺยาม, สพฺพมฺปิ ตํ เคหํ วิลุมฺปาเปยฺยาม, อุภโตปเกฺข  ยาว สตฺตมํ กุลํ สมุคฺฆาตาเปยฺยามา’’ติฯ ‘‘โก ปเนตฺถ, มหาราช, วิเสโส, กิํ การณํ, ยํ เอกสฺส ปาณิปฺปหาเร สุขุโม กหาปโณ ทโณฺฑ, ยํ ตว ปาณิปฺปหาเร หตฺถเจฺฉชฺชํ ปาทเจฺฉชฺชํ ยาว กฬีรเจฺฉชฺชํ สพฺพเคหาทานํ อุภโตปเกฺข ยาว สตฺตมกุลา สมุคฺฆาโต’’ติ? ‘‘มนุสฺสนฺตเรน, ภเนฺต’’ติฯ ‘‘เอวเมว โข, มหาราช, สมฺปชานมุสาวาโท วตฺถุวเสน ครุกลหุโก โหตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๔. โพธิสตฺตธมฺมตาปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา  ‘ปุเพฺพว โพธิสตฺตานํ มาตาปิตโร นิยตา โหนฺติ, โพธิ นิยตา โหติ, อคฺคสาวกา นิยตา โหนฺติ, ปุโตฺต นิยโต โหติ, อุปฎฺฐาโก นิยโต โหตี’ติฯ ปุน จ ตุเมฺห ภณถ ‘ตุสิเต กาเย ฐิโต โพธิสโตฺต อฎฺฐ มหาวิโลกนานิ วิโลเกติ, กาลํ วิโลเกติ, ทีปํ วิโลเกติ, เทสํ วิโลเกติ, กุลํ วิโลเกติ, ชเนตฺติํ วิโลเกติ, อายุํ วิโลเกติ, มาสํ วิโลเกติ, เนกฺขมฺมํ วิโลเกตี’ติฯ ภเนฺต  นาคเสน, อปริปเกฺก ญาเณ พุชฺฌนํ นตฺถิ, ปริปเกฺก ญาเณ น สกฺกา นิเมสนฺตรมฺปิ อาคเมตุํ, อนติกฺกมนียํ ปริปกฺกมานสํฯ กสฺมา โพธิสโตฺต กาลํ วิโลเกหิ ‘กมฺหิ กาเล อุปฺปชฺชามี’ติฯ อปริปเกฺก ญาเณ พุชฺฌนํ นตฺถิ, ปริปเกฺก ญาเณ น สกฺกา นิเมสนฺตรมฺปิ อาคเมตุํ, กสฺมา โพธิสโตฺต กุลํ วิโลเกติ ‘กุมฺหิ กุเล อุปฺปชฺชามี’ติฯ ยทิ, ภเนฺต นาคเสน, ปุเพฺพว โพธิสตฺตสฺส มาตาปิตโร นิยตา, เตน หิ ‘กุลํ วิโลเกตี’ติ ยํ วจนํ, ตํ มิจฺฉาฯ ยทิ กุลํ วิโลเกติ, เตน หิ ‘ปุเพฺพว โพธิสตฺตสฺส มาตาปิตโร นิยตา’ติ  ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘นิยตา, มหาราช, ปุเพฺพว โพธิสตฺตสฺส มาตาปิตโร, กุลญฺจ โพธิสโตฺต วิโลเกติฯ กินฺติ ปน กุลํ วิโลเกติ ‘เย เม มาตาปิตโร, เต ขตฺติยา อุทาหุ พฺราหฺมณา’ติฯ เอวํ กุลํ วิโลเกติฯ</p>


<p>‘‘อฎฺฐนฺนํ, มหาราช, ปุเพฺพว อนาคตํ โอโลเกตพฺพํ โหติฯ กตเมสํ อฎฺฐนฺนํ? วาณิชสฺส, มหาราช, ปุเพฺพว วิกฺกยภณฺฑํ โอโลเกตพฺพํ โหติ, หตฺถินาคสฺส ปุเพฺพว โสณฺฑาย อนาคโต มโคฺค โอโลเกตโพฺพ โหติ, สากฎิกสฺส ปุเพฺพว อนาคตํ ติตฺถํ โอโลเกตพฺพํ โหติ, นิยามกสฺส ปุเพฺพว อนาคตํ ตีรํ โอโลเกตฺวา นาวา เปเสตพฺพา โหติ, ภิสกฺกสฺส ปุเพฺพว อายุํ โอโลเกตฺวา อาตุโร อุปสงฺกมิตโพฺพ โหติ, อุตฺตรเสตุสฺส ปุเพฺพว ถิราถิรภาวํ ชานิตฺวา อภิรุหิตพฺพํ โหติ, ภิกฺขุสฺส ปุเพฺพว อนาคตํ กาลํ ปจฺจเวกฺขิตฺวา โภชนํ ภุญฺชิตพฺพํ โหติ, โพธิสตฺตานํ ปุเพฺพว กุลํ โอโลเกตพฺพํ โหติ  ‘ขตฺติยกุลํ วา พฺราหฺมณกุลํ วา’ติฯ อิเมสํ โข, มหาราช, อฎฺฐนฺนํ ปุเพฺพว อนาคตํ โอโลเกตพฺพํ โหตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๕. อตฺตนิปาตนปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ‘น, ภิกฺขเว, อตฺตานํ ปาเตตพฺพํ, โย ปาเตยฺย, ยถาธโมฺม กาเรตโพฺพ’ติฯ ปุน จ ตุเมฺห ภณถ ‘ยตฺถ กตฺถจิ ภควา สาวกานํ ธมฺมํ เทสยมาโน อเนกปริยาเยน ชาติยา ชราย พฺยาธิโน มรณสฺส สมุเจฺฉทาย ธมฺมํ เทเสติ, โย หิ โกจิ ชาติชราพฺยาธิมรณํ สมติกฺกมติ, ตํ ปรมาย ปสํสาย ปสํสตี’ติฯ ยทิ, ภเนฺต นาคเสน, ภควตา ภณิตํ ‘น, ภิกฺขเว, อตฺตานํ ปาเตตพฺพํ, โย ปาเตยฺย, ยถาธโมฺม กาเรตโพฺพ’ติ, เตน หิ ‘ชาติยา ชราย พฺยาธิโน มรณสฺส สมุเจฺฉทาย ธมฺมํ เทเสตี’ติ ยํ วจนํ, ตํ มิจฺฉาฯ ยทิ ชาติยา ชราย พฺยาธิโน มรณสฺส สมุเจฺฉทาย ธมฺมํ เทเสติ, เตน หิ ‘น, ภิกฺขเว, อตฺตานํ ปาเตตพฺพํ, โย ปาเตยฺย, ยถาธโมฺม กาเรตโพฺพ’’ติ ตมฺปิ  วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘น, ภิกฺขเว, อตฺตานํ ปาเตตพฺพํ, โย ปาเตยฺย, ยถาธโมฺม กาเรตโพฺพ’ติฯ ยตฺถ กตฺถจิ ภควตา สาวกานํ ธมฺมํ เทสยามาเนน จ อเนกปริยาเยน ชาติยา ชราย พฺยาธิโน มรณสฺส สมุเจฺฉทาย ธโมฺม เทสิโต, ตตฺถ ปน การณํ อตฺถิ, เยน ภควา การเณน ปฎิกฺขิปิ สมาทเปสิ จา’’ติฯ</p>


<p>‘‘กิํ ปเนตฺถ, ภเนฺต นาคเสน, การณํ, เยน ภควา การเณน ปฎิกฺขิปิ สมาทเปสิ จา’’ติ? ‘‘สีลวา, มหาราช, สีลสมฺปโนฺน อคทสโม สตฺตานํ กิเลสวิสวินาสเน, โอสธสโม สตฺตานํ กิเลสพฺยาธิวูปสเม, อุทกสโม สตฺตานํ กิเลสรโชชลฺลาปหรเณ, มณิรตนสโม สตฺตานํ สพฺพสมฺปตฺติทาเน, นาวาสโม สตฺตานํ จตุโรฆปารคมเน, สตฺถวาหสโม สตฺตานํ ชาติกนฺตารตารเณ, วาตสโม สตฺตานํ  ติวิธคฺคิสนฺตาปนิพฺพาปเน, มหาเมฆสโม สตฺตานํ มานสปริปูรเณ, อาจริยสโม สตฺตานํ กุสลสิกฺขาปเน, สุเทสกสโม สตฺตานํ เขมปถมาจิกฺขเณฯ เอวรูโป, มหาราช, พหุคุโณ อเนกคุโณ อปฺปมาณคุโณ คุณราสิ  คุณปุโญฺช สตฺตานํ วฑฺฒิกโร สีลวา ‘มา วินสฺสี’ติ สตฺตานํ อนุกมฺปาย ภควา สิกฺขาปทํ ปญฺญเปสิ ‘น, ภิกฺขเว, อตฺตานํ ปาเตตพฺพํ, โย ปาเตยฺย, ยถาธโมฺม กาเรตโพฺพ’ติฯ อิทเมตฺถ, มหาราช, การณํ, เยน การเณน ภควา ปฎิกฺขิปิฯ ภาสิตเมฺปตํ, มหาราช, เถเรน กุมารกสฺสเปน วิจิตฺรกถิเกน ปายาสิราชญฺญสฺส ปรโลกํ ทีปยมาเนน ‘ยถา ยถา โข ราชญฺญ สมณพฺราหฺมณา สีลวโนฺต กลฺยาณธมฺมา จิรํ ทีฆมทฺธานํ ติฎฺฐนฺติ, ตถา ตถา พหุํ ปุญฺญํ ปสวนฺติ, พหุชนหิตาย จ ปฎิปชฺชนฺติ พหุชนสุขาย โลกานุกมฺปาย อตฺถาย หิตาย สุขาย เทวมนุสฺสาน’นฺติฯ</p>


<p>‘‘เกน ปน การเณน ภควา สมาทเปสิ? ชาติปิ, มหาราช, ทุกฺขา, ชราปิ ทุกฺขา, พฺยาธิปิ ทุโกฺข, มรณมฺปิ ทุกฺขํ, โสโกปิ ทุโกฺข, ปริเทโวปิ ทุโกฺข, ทุกฺขมฺปิ ทุกฺขํ, โทมนสฺสมฺปิ ทุกฺขํ, อุปายาโสปิ ทุโกฺข, อปฺปิเยหิ สมฺปโยโคปิ ทุโกฺข, ปิเยหิ วิปฺปโยโคปิ ทุโกฺข, มาตุมรณมฺปิ ทุกฺขํ, ปิตุมรณมฺปิ ทุกฺขํ, ภาตุมรณมฺปิ ทุกฺขํ, ภคินิมรณมฺปิ ทุกฺขํ, ปุตฺตมรณมฺปิ ทุกฺขํ, ทารมรณมฺปิ ทุกฺขํ, ทาสมรณมฺปิ ทุกฺขํ , ญาติมรณมฺปิ ทุกฺขํ, ญาติพฺยสนมฺปิ ทุกฺขํ, โรคพฺยสนมฺปิ ทุกฺขํ, โภคพฺยสนมฺปิ ทุกฺขํ, สีลพฺยสนมฺปิ ทุกฺขํ, ทิฎฺฐิพฺยสนมฺปิ ทุกฺขํ, ราชภยมฺปิ ทุกฺขํ, โจรภยมฺปิ ทุกฺขํ, เวริภยมฺปิ  ทุกฺขํ, ทุพฺภิกฺขภยมฺปิ ทุกฺขํ, อคฺคิภยมฺปิ ทุกฺขํ, อุทกภยมฺปิ ทุกฺขํ, อูมิภยมฺปิ ทุกฺขํ, อาวฎฺฎภยมฺปิ ทุกฺขํ, กุมฺภีลภยมฺปิ ทุกฺขํ, สุสุกาภยมฺปิ ทุกฺขํ, อตฺตานุวาทภยมฺปิ ทุกฺขํ, ปรานุวาทภยมฺปิ ทุกฺขํ, ทณฺฑภยมฺปิ ทุกฺขํ, ทุคฺคติภยมฺปิ ทุกฺขํ, ปริสาสารชฺชภยมฺปิ ทุกฺขํ, อาชีวกภยมฺปิ ทุกฺขํ, มรณภยมฺปิ ทุกฺขํ, เวเตฺตหิ ตาฬนมฺปิ  ทุกฺขํ, กสาหิ ตาฬนมฺปิ ทุกฺขํ, อทฺธทณฺฑเกหิ ตาฬนมฺปิ ทุกฺขํ, หตฺถเจฺฉทนมฺปิ ทุกฺขํ, ปาทเจฺฉทนมฺปิ ทุกฺขํ, หตฺถปาทเจฺฉทนมฺปิ ทุกฺขํ, กณฺณเจฺฉทนมฺปิ ทุกฺขํ, นาสเจฺฉทนมฺปิ ทุกฺขํ, กณฺณนาสเจฺฉทนมฺปิ ทุกฺขํ, พิลงฺคถาลิกมฺปิ ทุกฺขํ, สงฺขมุณฺฑิกมฺปิ ทุกฺขํ, ราหุมุขมฺปิ ทุกฺขํ, โชติมาลิกมฺปิ ทุกฺขํ, หตฺถปโชฺชติกมฺปิ ทุกฺขํ, เอรกวตฺติกมฺปิ ทุกฺขํ, จีรกวาสิกมฺปิ ทุกฺขํ, เอเณยฺยกมฺปิ ทุกฺขํ , พฬิสมํสิกมฺปิ ทุกฺขํ, กหาปณิกมฺปิ ทุกฺขํ, ขาราปตจฺฉิกมฺปิ ทุกฺขํ, ปลิฆปริวตฺติกมฺปิ ทุกฺขํ, ปลาลปีฐกมฺปิ ทุกฺขํ, ตเตฺตน เตเลน โอสิญฺจนมฺปิ ทุกฺขํ, สุนเขหิ ขาทาปนมฺปิ ทุกฺขํ, ชีวสูลาโรปนมฺปิ ทุกฺขํ, อสินา สีสเจฺฉทนมฺปิ ทุกฺขํ, เอวรูปานิ, มหาราช, พหุวิธานิ อเนกวิธานิ ทุกฺขานิ สํสารคโต อนุภวติฯ</p>


<p>‘‘ยถา, มหาราช, หิมวนฺตปพฺพเต อภิวุฎฺฐํ อุทกํ คงฺคาย นทิยา ปาสาณ สกฺขร ขร มรุมฺพ อาวฎฺฎ คคฺคลก อูมิกวงฺกจทิก อาวรณนีวรณมูลกสาขาสุ ปริโยตฺถรติ, เอวเมว โข, มหาราช, เอวรูปานิ พหุวิธานิ อเนกวิธานิ ทุกฺขานิ สํสารคโต อนุภวติฯ ปวตฺตํ, มหาราช, ทุกฺขํ, อปฺปวตฺตํ สุขํฯ อปฺปวตฺตสฺส คุณํ ปวตฺตสฺส  จ ภยํ ทีปยมาโน, มหาราช, ภควา อปฺปวตฺตสฺส สจฺฉิกิริยาย ชาติชราพฺยาธิมรณสมติกฺกมาย สมาทเปสิ, อิทเมตฺถ, มหาราช, การณํ, เยน การเณน ภควา สมาทเปสี’’ติฯ ‘‘สาธุ, ภเนฺต นาคเสน, สุนิเพฺพฐิโต ปโญฺห, สุกถิตํ การณํ, เอวเมตํ ตถา สมฺปฎิจฺฉามี’’ติฯ</p>

</p>


<h3>๖. เมตฺตาภาวนานิสํสปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ‘เมตฺตาย, ภิกฺขเว, เจโตวิมุตฺติยา อาเสวิตาย ภาวิตาย พหุลีกตาย ยานีกตาย วตฺถุกตาย อนุฎฺฐิตาย ปริจิตาย สุสมารทฺธาย เอกาทสานิสํสา ปาฎิกงฺขาฯ กตเม เอกาทส? สุขํ สุปติ, สุขํ ปฎิพุชฺฌติ , น ปาปกํ สุปินํ ปสฺสติ, มนุสฺสานํ ปิโย โหติ, อมนุสฺสานํ ปิโย โหติ, เทวตา รกฺขนฺติ, นาสฺส อคฺคิ วา วิสํ วา สตฺถํ วา กมติ , ตุวฎํ จิตฺตํ สมาธิยติ, มุขวโณฺณ วิปฺปสีทติ, อสมฺมูโฬฺห กาลํ กโรติ, อุตฺตริํ อปฺปฎิวิชฺฌโนฺต พฺรหฺมโลกูปโค โหตี’ติฯ ปุน จ ตุเมฺห ภณถ ‘สาโม กุมาโร เมตฺตาวิหารี มิคสเงฺฆน ปริวุโต ปวเน วิจรโนฺต ปีฬิยเกฺขน รญฺญา วิโทฺธ วิสปีเตน สเลฺลน ตเตฺถว มุจฺฉิโต ปติโต’ติฯ</p>


<p>‘‘ยทิ , ภเนฺต นาคเสน, ภควตา ภณิตํ ‘เมตฺตาย ภิกฺขเว…เป.… พฺรหฺมโลกูปโค โหตี’ติ, เตน หิ ‘‘สาโม กุมาโร เมตฺตาวิหารี มิคสเงฺฆน ปริวุโต ปวเน วิจรโนฺต ปีฬิยเกฺขน รญฺญา วิโทฺธ วิสปีเตน สเลฺลน ตเตฺถว มุจฺฉิโต ปติโต’ติ ยํ วจนํ, ตํ มิจฺฉาฯ ยทิ สาโม กุมาโร เมตฺตาวิหารี มิคสเงฺฆน ปริวุโต ปวเน วิจรโนฺต ปีฬิยเกฺขน รญฺญา วิโทฺธ วิสปีเตน สเลฺลน ตเตฺถว มุจฺฉิโต ปติโต, เตน หิ ‘เมตฺตาย, ภิกฺขเว…เป.… สตฺถํ วา กมตี’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห สุนิปุโณ ปริสโณฺห สุขุโม คมฺภีโร, อปิ สุนิปุณานํ มนุชานํ คเตฺต เสทํ โมเจยฺย, โส ตวานุปฺปโตฺต, วิชเฎหิ ตํ มหาชฎาชฎิตํ, อนาคตานํ ชินปุตฺตานํ จกฺขุํ เทหิ นิพฺพาหนายา’’ติฯ</p>


<p>‘‘ภาสิตเมฺปตํ, มหาราช, ภควตา ‘เมตฺตาย ภิกฺขเว…เป... สตฺถํ วา กมตี’ติฯ สาโม จ กุมาโร เมตฺตาวิหารี มิคสเงฺฆน ปริวุโต ปวเน วิจรโนฺต ปีฬิยเกฺขน รญฺญา วิโทฺธ วิสปีเตน สเลฺลน ตเตฺถว มุจฺฉิโต ปติโต, ตตฺถ ปน,  มหาราช, การณํ อตฺถิฯ กตมํ ตตฺถ การณํ? เนเต, มหาราช, คุณา ปุคฺคลสฺส, เมตฺตาภาวนาเยเต คุณา, สาโม, มหาราช, กุมาโร ฆฎํ อุกฺขิปโนฺต ตสฺมิํ ขเณ เมตฺตาภาวนาย ปมโตฺต อโหสิฯ</p>


<p>‘‘ยสฺมิํ, มหาราช, ขเณ ปุคฺคโล เมตฺตํ สมาปโนฺน โหติ, น ตสฺส ปุคฺคลสฺส ตสฺมิํ ขเณ อคฺคิ วา วิสํ วา สตฺถํ วา กมติฯ ตสฺส เย เกจิ อหิตกามา อุปคนฺตฺวา ตํ น ปสฺสนฺติ, น ตสฺมิํ โอกาสํ ลภนฺติฯ เนเต, มหาราช, คุณา ปุคฺคลสฺส, เมตฺตาภาวนาเยเต คุณาฯ อิธ, มหาราช, ปุริโส สงฺคามสูโร อเภชฺชกวจชาลิกํ สนฺนยฺหิตฺวา สงฺคามํ โอตเรยฺย, ตสฺส สรา ขิตฺตา อุปคนฺตฺวา ปตนฺติ วิกิรนฺติ, น ตสฺมิํ โอกาสํ ลภนฺติ, เนโส, มหาราช, คุโณ สงฺคามสูรสฺส, อเภชฺชกวจชาลิกาเยโส คุโณ, ยสฺส สรา ขิตฺตา อุปคนฺตฺวา ปตนฺติ วิกิรนฺติฯ เอวเมว โข, มหาราช, เนเต คุณา ปุคฺคลสฺส, เมตฺตาภาวนาเยเต คุณาฯ</p>


<p>‘‘ยสฺมิํ , มหาราช, ขเณ ปุคฺคโล เมตฺตํ สมาปโนฺน โหติ, น ตสฺส ปุคฺคลสฺส ตสฺมิํ ขเณ อคฺคิ วา วิสํ วา สตฺถํ วา กมติฯ ตสฺส เย เกจิ อหิตกามา อุปคนฺตฺวา ตํ น ปสฺสนฺติ, ตสฺมิํ โอกาสํ น ลภนฺติ, เนเต , มหาราช, คุณา ปุคฺคลสฺส, เมตฺตาภาวนาเยเต คุณาฯ อิธ ปน, มหาราช, ปุริโส ทิพฺพํ อนฺตรธานํ มูลํ หเตฺถ กเรยฺย, ยาว ตํ มูลํ ตสฺส หตฺถคตํ โหติ, ตาว น อโญฺญ โกจิ ปกติมนุโสฺส ตํ ปุริสํ ปสฺสติฯ เนโส, มหาราช, คุโณ ปุริสสฺส, มูลเสฺสโส คุโณ อนฺตรธานสฺส, ยํ โส ปกติมนุสฺสานํ จกฺขุปเถ น ทิสฺสติฯ เอวเมว โข, มหาราช, เนเต คุณา ปุคฺคลสฺส, เมตฺตาภาวนาเยเต คุณาฯ</p>


<p>‘‘ยสฺมิํ, มหาราช, ขเณ ปุคฺคโล เมตฺตํ สมาปโนฺน โหติ, น ตสฺส ปุคฺคลสฺส ตสฺมิํ ขเณ อคฺคิ วา วิสํ วา สตฺถํ วา กมติฯ ตสฺส เย เกจิ อหิตกามา อุปคนฺตฺวา ตํ น ปสฺสนฺติ, น ตสฺมิํ โอกาสํ ลภนฺติฯ เนเต, มหาราช, คุณา ปุคฺคลสฺส, เมตฺตาภาวนาเยเต คุณาฯ ยถา วา ปน, มหาราช, ปุริสํ  สุกตํ มหาเลณมนุปฺปวิฎฺฐํ มหติมหาเมโฆ อภิวสฺสโนฺต น สโกฺกติ เตมยิตุํ, เนโส, มหาราช, คุโณ ปุริสสฺส, มหาเลณเสฺสโส คุโณ, ยํ มหาเมโฆ อภิวสฺสมาโน น ตํ เตเมติฯ เอวเมว โข, มหาราช, เนเต คุณา ปุคฺคลสฺส, เมตฺตาภาวนาเยเต คุณาฯ</p>


<p>‘‘ยสฺมิํ, มหาราช, ขเณ ปุคฺคโล เมตฺตํ สมาปโนฺน โหติ, น ตสฺส ปุคฺคลสฺส ตสฺมิํ ขเณ อคฺคิ วา วิสํ วา สตฺถํ วา กมติฯ ตสฺส เย เกจิ อหิตกามา อุปคนฺตฺวา ตํ น ปสฺสนฺติ, น ตสฺส สโกฺกนฺติ อหิตํ กาตุํ เนเต, มหาราช, คุณา ปุคฺคลสฺส, เมตฺตาภาวนาเยเต คุณา’’ติฯ ‘‘อจฺฉริยํ, ภเนฺต นาคเสน, อพฺภุตํ ภเนฺต นาคเสน, สพฺพปาปนิวารณา เมตฺตาภาวนา’’ติฯ ‘‘สพฺพกุสลคุณาวหา, มหาราช, เมตฺตาภาวนา หิตานมฺปิ อหิตานมฺปิ, เย เต สตฺตา วิญฺญาณพทฺธา, สเพฺพสํ มหานิสํสา เมตฺตาภาวนา สํวิภชิตพฺพา’’ติฯ</p>

</p>


<h3>๗. กุสลากุสลสมวิสมปโญฺห</h3>
<p> ‘‘ภเนฺต นาคเสน ‘กุสลการิสฺสปิ อกุสลการิสฺสปิ วิปาโก สมสโม, อุทาหุ โกจิ  วิเสโส อตฺถี’ติ? ‘‘อตฺถิ, มหาราช, กุสลสฺส  จ อกุสลสฺส จ วิเสโส, กุสลํ, มหาราช, สุขวิปากํ สคฺคสํวตฺตนิกํ, อกุสลํ ทุกฺขวิปากํ นิรยสํวตฺตนิก’’นฺติฯ</p>


<p>‘‘ภเนฺต นาคเสน, ตุเมฺห ภณถ ‘เทวทโตฺต เอกนฺตกโณฺห, เอกนฺตกเณฺหหิ ธเมฺมหิ สมนฺนาคโต, โพธิสโตฺต เอกนฺตสุโกฺก, เอกนฺตสุเกฺกหิ ธเมฺมหิ สมนฺนาคโต’ติฯ ปุน จ เทวทโตฺต ภเว ภเว ยเสน จ ปเกฺขน จ โพธิสเตฺตน สมสโม โหติ, กทาจิ อธิกตโร วาฯ ยทา เทวทโตฺต นคเร พาราณสิยํ พฺรหฺมทตฺตสฺส รโญฺญ ปุโรหิตปุโตฺต อโหสิ, ตทา โพธิสโตฺต ฉวกจณฺฑาโล อโหสิ วิชฺชาธโร, วิชฺชํ ปริชปฺปิตฺวา อกาเล อมฺพผลานิ นิพฺพเตฺตสิ, เอตฺถ ตาว โพธิสโตฺต เทวทตฺตโต ชาติยา นิหีโน ยเสน  จ นิหีโนฯ</p>


<p>‘‘ปุน จปรํ ยทา เทวทโตฺต ราชา อโหสิ มหา มหีปติ สพฺพกามสมงฺคี, ตทา โพธิสโตฺต ตสฺสูปโภโค อโหสิ หตฺถินาโค สพฺพลกฺขณสมฺปโนฺน, ตสฺส จารุคติวิลาสํ อสหมาโน ราชา วธมิจฺฉโนฺต หตฺถาจริยํ เอวมโวจ ‘อสิกฺขิโต เต, อาจริย, หตฺถินาโค, ตสฺส อากาสคมนํ นาม การณํ กโรหี’ติ, ตตฺถปิ ตาว โพธิสโตฺต เทวทตฺตโต ชาติยา นิหีโน ลามโก ติรจฺฉานคโตฯ</p>


<p>‘‘ปุน จปรํ ยทา เทวทโตฺต มนุโสฺส อโหสิ ปวเน นฎฺฐายิโก, ตทา โพธิสโตฺต มหาปถวี นาม มกฺกโฎ อโหสิ, เอตฺถปิ ตาว ทิสฺสติ วิเสโส มนุสฺสสฺส จ ติรจฺฉานคตสฺส จ, ตตฺถปิ ตาว โพธิสโตฺต เทวทตฺตโต ชาติยา นิหีโนฯ</p>


<p>‘‘ปุน จปรํ ยทา เทวทโตฺต มนุโสฺส อโหสิ โสณุตฺตโร นาม เนสาโท พลวา พลวตโร นาคพโล, ตทา โพธิสโตฺต ฉทฺทโนฺต นาม นาคราชา อโหสิฯ ตทา โส ลุทฺทโก ตํ หตฺถินาคํ ฆาเตสิ, ตตฺถปิ ตาว เทวทโตฺตว อธิกตโรฯ</p>


<p>‘‘ปุน จปรํ ยทา เทวทโตฺต มนุโสฺส อโหสิ วนจรโก อนิเกตวาสี, ตทา โพธิสโตฺต สกุโณ อโหสิ ติตฺติโร มนฺตชฺฌายี, ตทาปิ โส วนจรโก ตํ สกุณํ ฆาเตสิ, ตตฺถปิ ตาว เทวทโตฺตว ชาติยา อธิกตโรฯ</p>


<p>‘‘ปุน  จปรํ ยทา เทวทโตฺต กลาพุ นาม กาสิราชา  อโหสิ, ตทา โพธิสโตฺต ตาปโส  อโหสิ ขนฺติวาทีฯ ตทา โส ราชา ตสฺส ตาปสสฺส กุโทฺธ หตฺถปาเท วํสกฬีเร วิย เฉทาเปสิ, ตตฺถปิ ตาว เทวทโตฺต เยว อธิกตโร ชาติยา จ ยเสน จฯ</p>


<p>‘‘ปุน จปรํ ยทา เทวทโตฺต มนุโสฺส อโหสิ วนจโร, ตทา โพธิสโตฺต นนฺทิโย นาม วานริโนฺท อโหสิ, ตทาปิ โส วนจโร ตํ วานรินฺทํ ฆาเตสิ สทฺธิํ มาตรา กนิฎฺฐภาติเกน จ, ตตฺถปิ ตาว เทวทโตฺต เยว อธิกตโร ชาติยาฯ</p>


<p>‘‘ปุน จปรํ ยทา เทวทโตฺต มนุโสฺส อโหสิ อเจลโก การมฺภิโย นาม, ตทา โพธิสโตฺต ปณฺฑรโก นาม นาคราชา อโหสิ, ตตฺถปิ ตาว เทวทโตฺต  เยว อธิกตโร ชาติยาฯ</p>


<p>‘‘ปุน จปรํ ยทา เทวทโตฺต มนุโสฺส อโหสิ ปวเน ชฎิลโก, ตทา โพธิสโตฺต ตจฺฉโก นาม มหาสูกโร อโหสิ, ตตฺถปิ ตาว เทวทโตฺต เยว ชาติยา อธิกตโรฯ</p>


<p>‘‘ปุน จปรํ ยทา เทวทโตฺต เจตีสุ สูรปริจโร นาม ราชา อโหสิ อุปริ ปุริสมเตฺต คคเน เวหาสงฺคโม, ตทา โพธิสโตฺต กปิโล นาม พฺราหฺมโณ อโหสิ, ตตฺถปิ ตาว เทวทโตฺต เยว อธิกตโร ชาติยา จ ยเสน จฯ</p>


<p>‘‘ปุน จปรํ ยทา เทวทโตฺต มนุโสฺส อโหสิ สาโม นาม, ตทา โพธิสโตฺต รุรุ นาม มิคราชา อโหสิ, ตตฺถปิ ตาว เทวทโตฺต เยว ชาติยา อธิกตโรฯ</p>


<p>‘‘ปุน จปรํ ยทา เทวทโตฺต มนุโสฺส อโหสิ ลุทฺทโก ปวนจโร, ตทา โพธิสโตฺต หตฺถินาโค อโหสิ, โส ลุทฺทโก ตสฺส หตฺถินาคสฺส สตฺตกฺขตฺตุํ ทเนฺต ฉินฺทิตฺวา หริ, ตตฺถปิ ตาว เทวทโตฺต เยว โยนิยา อธิกตโรฯ</p>


<p>‘‘ปุน จปรํ ยทา เทวทโตฺต สิงฺคาโล อโหสิ ขตฺติยธโมฺม, โส ยาวตา ชมฺพุทีเป ปเทสราชาโน เต สเพฺพ อนุยุเตฺต อกาสิ, ตทา  โพธิสโตฺต วิธุโร นาม ปณฺฑิโต อโหสิ, ตตฺถปิ ตาว เทวทโตฺต เยว ยเสน อธิกตโรฯ</p>


<p>‘‘ปุน  จปรํ ยทา เทวทโตฺต หตฺถินาโค หุตฺวา ลฎุกิกาย สกุณิกาย ปุตฺตเก ฆาเตสิ, ตทา โพธิสโตฺตปิ หตฺถินาโค อโหสิ ยูถปติ, ตตฺถ ตาว อุโภปิ เต สมสมา อเหสุํฯ</p>


<p>‘‘ปุน จปรํ ยทา เทวทโตฺต ยโกฺข อโหสิ อธโมฺม นาม, ตทา โพธิสโตฺตปิ ยโกฺข อโหสิ ธโมฺม นาม, ตตฺถปิ ตาว อุโภปิ สมสมา อเหสุํฯ</p>


<p>‘‘ปุน จปรํ ยทา เทวทโตฺต นาวิโก อโหสิ ปญฺจนฺนํ กุลสตานํ อิสฺสโร, ตทา โพธิสโตฺตปิ นาวิโก อโหสิ ปญฺจนฺนํ กุลสตานํ อิสฺสโร, ตตฺถปิ ตาว อุโภปิ สมสมา อเหสุํฯ</p>


<p>‘‘ปุน จปรํ ยทา เทวทโตฺต สตฺถวาโห อโหสิ ปญฺจนฺนํ สกฎสตานํ อิสฺสโร, ตทา โพธิสโตฺตปิ สตฺถวาโห อโหสิ ปญฺจนฺนํ สกฎสตานํ อิสฺสโร, ตตฺถปิ ตาว อุโภปิ สมสมา อเหสุํฯ</p>


<p>‘‘ปุน จปรํ  ยทา เทวทโตฺต สาโข นาม มิคราชา อโหสิ, ตทา โพธิสโตฺตปิ นิโคฺรโธ นาม มิคราชา อโหสิ, ตตฺถปิ ตาว อุโภปิ สมสมา อเหสุํฯ</p>


<p>‘‘ปุน จปรํ ยทา เทวทโตฺต สาโข นาม เสนาปติ อโหสิ, ตทา โพธิสโตฺตปิ นิโคฺรโธ นาม ราชา อโหสิ, ตตฺถปิ ตาว อุโภปิ สมสมา อเหสุํฯ</p>


<p>‘‘ปุน จปรํ ยทา เทวทโตฺต ขณฺฑหาโล นาม พฺราหฺมโณ อโหสิ, ตทา โพธิสโตฺต จโนฺท นาม ราชกุมาโร อโหสิ, ตทา โส ขณฺฑหาโล เยว อธิกตโรฯ</p>


<p>‘‘ปุน จปรํ ยทา เทวทโตฺต พฺรหฺมทโตฺต นาม ราชา อโหสิ, ตทา โพธิสโตฺต ตสฺส ปุโตฺต มหาปทุโม นาม กุมาโร อโหสิ, ตทา โส ราชา สกปุตฺตํ โจรปปาเต ขิปาเปสิ, ยโต กุโตจิ ปิตาว ปุตฺตานํ อธิกตโร โหติ วิสิโฎฺฐติ, ตตฺถปิ ตาว เทวทโตฺต เยว อธิกตโรฯ</p>


<p>‘‘ปุน  จปรํ ยทา เทวทโตฺต มหาปตาโป นาม ราชา อโหสิ, ตทา โพธิสโตฺต ตสฺส ปุโตฺต  ธมฺมปาโล นาม กุมาโร อโหสิ, ตทา โส ราชา สกปุตฺตสฺส หตฺถปาเท สีสญฺจ เฉทาเปสิ, ตตฺถปิ ตาว เทวทโตฺต เยว อุตฺตโร อธิกตโรฯ</p>


<p>อเชฺชตรหิ อุโภปิ สกฺยกุเล ชายิํสุฯ โพธิสโตฺต พุโทฺธ อโหสิ สพฺพญฺญู โลกนายโก, เทวทโตฺต ตสฺส เทวาติเทวสฺส สาสเน ปพฺพชิตฺวา อิทฺธิํ นิพฺพเตฺตตฺวา พุทฺธาลยํ อกาสิฯ กิํ นุ โข, ภเนฺต นาคเสน, ยํ มยา ภณิตํ, ตํ สพฺพํ ตถํ อุทาหุ วิตถ’’นฺติ?</p>


<p>‘‘ยํ ตฺวํ, มหาราช, พหุวิธํ การณํ โอสาเรสิ, สพฺพํ ตํ ตเถว, โน อญฺญถา’’ติฯ ‘‘ยทิ, ภเนฺต นาคเสน, กโณฺหปิ สุโกฺกปิ สมสมคติกา โหนฺติ, เตน หิ กุสลมฺปิ อกุสลมฺปิ สมสมวิปากํ โหตี’’ติ? ‘‘น หิ, มหาราช, กุสลมฺปิ อกุสลมฺปิ สมสมวิปากํ โหติ, น หิ, มหาราช, เทวทโตฺต สพฺพชเนหิ ปฎิวิรุโทฺธ, โพธิสเตฺตเนว ปฎิวิรุโทฺธฯ โย ตสฺส โพธิสเตฺตน ปฎิวิรุโทฺธ, โส ตสฺมิํ ตสฺมิํ เยว ภเว ปจฺจติ ผลํ เทติฯ เทวทโตฺตปิ, มหาราช, อิสฺสริเย  ฐิโต ชนปเทสุ อารกฺขํ เทติ, เสตุํ สภํ ปุญฺญสาลํ กาเรติ, สมณพฺราหฺมณานํ กปณทฺธิกวณิพฺพกานํ นาถานาถานํ ยถาปณิหิตํ ทานํ เทติฯ ตสฺส โส วิปาเกน ภเว ภเว สมฺปตฺติโย ปฎิลภติฯ กเสฺสตํ, มหาราช, สกฺกา วตฺตุํ วินา ทาเนน ทเมน สํยเมน อุโปสถกเมฺมน สมฺปตฺติํ อนุภวิสฺสตีติ?</p>


<p>‘‘ยํ ปน ตฺวํ, มหาราช, เอวํ วเทสิ ‘เทวทโตฺต จ โพธิสโตฺต จ เอกโต อนุปริวตฺตนฺตี’ติ, โส น ชาติสตสฺส อจฺจเยน สมาคโม อโหสิ, น ชาติสหสฺสสฺส อจฺจเยน, น ชาติสตสหสฺสสฺส อจฺจเยน, กทาจิ กรหจิ พหูนํ อโหรตฺตานํ อจฺจเยน สมาคโม อโหสิฯ ยํ ปเนตํ, มหาราช, ภควตา  อุปทสฺสิตํ มนุสฺสตฺตปฺปฎิลาภาย, ตถูปมํ, มหาราช, อิเมสํ สมาคมํ ธาเรหิฯ</p>


<p>‘‘น, มหาราช, โพธิสตฺตสฺส เทวทเตฺตเนว สทฺธิํ สมาคโม อโหสิ, เถโรปิ, มหาราช, สาริปุโตฺต อเนเกสุ ชาติสตสหเสฺสสุ โพธิสตฺตสฺส ปิตา อโหสิ, มหาปิตา อโหสิ, จูฬปิตา อโหสิ , ภาตา อโหสิ, ปุโตฺต อโหสิ, ภาคิเนโยฺย อโหสิ, มิโตฺต อโหสิฯ</p>


<p>‘‘โพธิสโตฺตปิ, มหาราช, อเนเกสุ ชาติสตสหเสฺสสุ เถรสฺส สาริปุตฺตสฺส ปิตา อโหสิ, มหาปิตา อโหสิ, จูฬปิตา อโหสิ, ภาตา อโหสิ, ปุโตฺต อโหสิ, ภาคิเนโยฺย อโหสิ , มิโตฺต อโหสิ, สเพฺพปิ, มหาราช, สตฺตนิกายปริยาปนฺนา สํสารโสตมนุคตา สํสารโสเตน วุยฺหนฺตา อปฺปิเยหิปิ ปิเยหิปิ สมาคจฺฉนฺติฯ ยถา, มหาราช, อุทกํ โสเตน วุยฺหมานํ สุจิอสุจิกลฺยาณปาปเกน สมาคจฺฉติ, เอวเมว โข, มหาราช, สเพฺพปิ สตฺตนิกายปริยาปนฺนา สํสารโสตมนุคตา สํสารโสเตน วุยฺหนฺตา อปฺปิเยหิปิ ปิเยหิปิ สมาคจฺฉนฺติฯ เทวทโตฺต, มหาราช, ยโกฺข สมาโน อตฺตนา อธโมฺม ปเร อธเมฺม นิโยเชตฺวา สตฺตปญฺญาสวสฺสโกฎิโย สฎฺฐิ จ วสฺสสตสหสฺสานิ มหานิรเย ปจฺจิ , โพธิสโตฺตปิ, มหาราช, ยโกฺข สมาโน อตฺตนา ธโมฺม ปเร ธเมฺม นิโยเชตฺวา สตฺตปญฺญาสวสฺสโกฎิโย สฎฺฐิ จ วสฺสสตสหสฺสานิ สเคฺค โมทิ สพฺพกามสมงฺคี, อปิ จ, มหาราช, เทวทโตฺต อิมสฺมิํ ภเว พุทฺธํ อนาสาทนียมาสาทยิตฺวา สมคฺคญฺจ สงฺฆํ ภินฺทิตฺวา ปถวิํ ปาวิสิ, ตถาคโต พุชฺฌิตฺวา สพฺพธเมฺม ปรินิพฺพุโต อุปธิสงฺขเย’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๘. อมราเทวีปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา –</p>


<p>
‘‘‘สเจ ลเภถ ขณํ วา รโห วา, นิมนฺตกํ  
นิวาตกํ (กุณาลชาตเก)  
วาปิ ลเภถ ตาทิสํ;  
  
สพฺพาว  
สพฺพาปิ (สี. ปี.)  
อิตฺถี กยิรุํ  
กเรยฺยุํ (สี. ปี. ก.)  
นุ ปาปํ, อญฺญํ อลทฺธา ปีฐสปฺปินา สทฺธิ’นฺติฯ  
</p>
  
<p>‘‘ปุน จ กถียติ ‘มโหสธสฺส ภริยา อมรา นาม อิตฺถี คามเก ฐปิตา ปวุตฺถปติกา รโห นิสินฺนา วิวิตฺตา ราชปฺปฎิสมํ สามิกํ กริตฺวา สหเสฺสน  นิมนฺตียมานา ปาปํ นากาสี’ติฯ ยทิ, ภเนฺต นาคเสน, ภควตา ภณิตํ ‘สเจ…เป.… สทฺธิ’นฺติ เตน หิ ‘มโหสธสฺส ภริยา…เป.… นากาสี’ติ ยํ วจนํ, ตํ มิจฺฉาฯ ยทิ มโหสธสฺส ภริยา…เป.…  นากาสิ, เตน หิ ‘สเจ…เป.… สทฺธิ’นฺติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘สเจ…เป.… สทฺธิ’นฺติฯ กถียติ จ ‘มโหสธสฺส ภริยา  …เป.… นากาสี’ติฯ กเรยฺย สา, มหาราช, อิตฺถี สหสฺสํ ลภมานา ตาทิเสน ปุริเสน สทฺธิํ ปาปกมฺมํ, น สา กเรยฺย สเจ ขณํ วา รโห วา นิมนฺตกํ วาปิ ตาทิสํ ลเภยฺย, วิจินนฺตี สา, มหาราช, อมรา อิตฺถี น อทฺทส ขณํ วา รโห วา นิมนฺตกํ วาปิ ตาทิสํฯ</p>


<p>‘‘อิธ โลเก ครหภยา ขณํ น ปสฺสิ, ปรโลเก นิรยภยา ขณํ น ปสฺสิ, กฎุกวิปากํ ปาปนฺติ ขณํ น ปสฺสิ, ปิยํ อมุญฺจิตุกามา ขณํ น ปสฺสิ, สามิกสฺส ครุกตาย ขณํ น ปสฺสิ, ธมฺมํ อปจายนฺตี ขณํ น ปสฺสิ, อนริยํ ครหนฺตี ขณํ น ปสฺสิ, กิริยํ อภินฺทิตุกามา ขณํ น ปสฺสิฯ เอวรูเปหิ พหูหิ การเณหิ ขณํ น ปสฺสิฯ</p>


<p>‘‘รโหปิ สา โลเก วิจินิตฺวา อปสฺสนฺตี ปาปํ นากาสิฯ สเจ สา มนุเสฺสหิ  รโห ลเภยฺย, อถ อมนุเสฺสหิ รโห น ลเภยฺยฯ สเจ อมนุเสฺสหิ รโห ลเภยฺย, อถ ปรจิตฺตวิทูหิ ปพฺพชิเตหิ รโห น ลเภยฺยฯ สเจ ปรจิตฺตวิทูหิ ปพฺพชิเตหิ รโห ลเภยฺย, อถ ปรจิตฺตวิทูนีหิ เทวตาหิ รโห น ลเภยฺยฯ สเจ ปรจิตฺตวิทูนีหิ เทวตาหิ รโห ลเภยฺย, อตฺตนาว ปาเปหิ รโห น ลเภยฺยฯ สเจ อตฺตนาว ปาเปหิ รโห ลเภยฺย, อถ อธเมฺมน รโห น ลเภยฺยฯ เอวรูเปหิ พหุวิเธหิ การเณหิ รโห อลภิตฺวา ปาปํ นากาสิฯ</p>


<p>‘‘นิมนฺตกมฺปิ สา โลเก วิจินิตฺวา ตาทิสํ อลภนฺตี ปาปํ นากาสิฯ มโหสโธ, มหาราช, ปณฺฑิโต อฎฺฐวีสติยา อเงฺคหิ สมนฺนาคโตฯ กตเมหิ อฎฺฐวีสติยา อเงฺคหิ สมนฺนาคโต? มโหสโธ, มหาราช, สูโร หิริมา โอตฺตปฺปี สปโกฺข มิตฺตสมฺปโนฺน ขโม สีลวา สจฺจวาที โสเจยฺยสมฺปโนฺน อโกฺกธโน อนติมานี อนุสูยโก วีริยวา อายูหโก สงฺคาหโก สํวิภาคี สขิโล นิวาตวุตฺติ สโณฺห อสโฐ อมายาวี อติพุทฺธิสมฺปโนฺน กิตฺติมา วิชฺชาสมฺปโนฺน หิเตสี อุปนิสฺสิตานํ  ปตฺถิโต สพฺพชนสฺส ธนวา ยสวาฯ มโหสโธ, มหาราช, ปณฺฑิโต อิเมหิ อฎฺฐวีสติยา อเงฺคหิ สมนฺนาคโตฯ สา อญฺญํ ตาทิสํ นิมนฺตกํ อลภิตฺวา ปาปํ นากาสี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๙. อรหนฺตอภายนปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ‘วิคตภยสนฺตาสา อรหโนฺต’ติฯ ปุน จ นคเร ราชคเห ธนปาลกํ หตฺถิํ ภควติ โอปตนฺตํ ทิสฺวา ปญฺจ ขีณาสวสตานิ ปริจฺจชิตฺวา ชินวรํ ปกฺกนฺตานิ ทิสาวิทิสํ เอกํ ฐเปตฺวา เถรํ อานนฺทํฯ กิํ นุ โข, ภเนฺต นาคเสน, เต อรหโนฺต ภยา ปกฺกนฺตา, ปญฺญายิสฺสติ สเกน กเมฺมนาติ ทสพลํ ปาเตตุกามา ปกฺกนฺตา , อุทาหุ ตถาคตสฺส อตุลํ วิปุลมสมํ ปาฎิหาริยํ ทฎฺฐุกามา ปกฺกนฺตา? ยทิ, ภเนฺต นาคเสน, ภควตา ภณิตํ ‘วิคตภยสนฺตาสา อรหโนฺต’ติ, เตน หิ ‘นคเร…เป.… อานนฺท’นฺติ ยํ วจนํ ตํ มิจฺฉาฯ ยทิ นคเร ราชคเห ธนปาลกํ หตฺถิํ ภควติ โอปตนฺตํ ทิสฺวา ปญฺจ ขีณาสวสตานิ ปริจฺจชิตฺวา ชินวรํ ปกฺกนฺตานิ ทิสาวิทิสํ เอกํ ฐเปตฺวา เถรํ อานนฺทํ, เตน หิ ‘วิคตภยสนฺตาสา อรหโนฺต’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘วิคตภยสนฺตาสา อรหโนฺต’ติ, นคเร ราชคเห ธนปาลกํ หตฺถิํ ภควติ โอปตนฺตํ ทิสฺวา ปญฺจ ขีณาสวสตานิ ปริจฺจชิตฺวา ชินวรํ ปกฺกนฺตานิ ทิสาวิทิสํ เอกํ ฐเปตฺวา เถรํ อานนฺทํ, ตญฺจ ปน น ภยา, นาปิ ภควนฺตํ ปาเตตุกามตายฯ</p>


<p>‘‘เยน ปน, มหาราช, เหตุนา อรหโนฺต ภาเยยฺยุํ วา ตาเสยฺยุํ วา, โส เหตุ อรหนฺตานํ สมุจฺฉิโนฺน, ตสฺมา วิคตภยสนฺตาสา อรหโนฺต, ภายติ นุ, มหาราช, มหาปถวี ขณเนฺตปิ ภินฺทเนฺตปิ ธาเรเนฺตปิ สมุทฺทปพฺพตคิริสิขเรติ? ‘‘น หิ, ภเนฺต’’ติฯ ‘‘เกน การเณน มหาราชา’’ติ? ‘‘นตฺถิ, ภเนฺต, มหาปถวิยา โส เหตุ, เยน เหตุนา มหาปถวี  ภาเยยฺย วา ตาเสยฺย วา’’ติฯ ‘‘เอวเมว โข, มหาราช, นตฺถิ อรหนฺตานํ โส เหตุ, เยน เหตุนา อรหโนฺต ภาเยยฺยุํ วา ตาเสยฺยุํ วาฯ</p>


<p>‘‘ภายติ นุ, มหาราช, คิริสิขรํ ฉินฺทเนฺต วา ภินฺทเนฺต วา ปตเนฺต วา อคฺคินา ทหเนฺต วา’’ติ? ‘‘น หิ, ภเนฺต’’ติฯ ‘‘เกน การเณน มหาราชา’’ติ? ‘‘นตฺถิ, ภเนฺต, คิริสิขรสฺส  โส เหตุ, เยน เหตุนา คิริสิขรํ ภาเยยฺย วา ตาเสยฺย วา’’ติฯ ‘‘เอวเมว โข, มหาราช, นตฺถิ อรหนฺตานํ โส เหตุ, เยน เหตุนา อรหโนฺต ภาเยยฺยุํ วา ตาเสยฺยุํ วาฯ</p>


<p>‘‘ยทิปิ , มหาราช, โลกธาตุสตสหเสฺสสุ เย เกจิ สตฺตนิกายปริยาปนฺนา สเพฺพปิ เต สตฺติหตฺถา เอกํ อรหนฺตํ อุปธาวิตฺวา ตาเสยฺยุํ, น ภเวยฺย อรหโต จิตฺตสฺส กิญฺจิ อญฺญถตฺตํฯ กิํ การณํ? อฎฺฐานมนวกาสตายฯ</p>


<p>‘‘อปิ จ, มหาราช, เตสํ ขีณาสวานํ เอวํ เจโตปริวิตโกฺก อโหสิ ‘อชฺช นรวรปวเร ชินวรวสเภ นครวรมนุปฺปวิเฎฺฐ วีถิยา ธนปาลโก หตฺถี อาปติสฺสติ, อสํสยมติเทวเทวํ อุปฎฺฐาโก น ปริจฺจชิสฺสติ, ยทิ มยํ สเพฺพปิ ภควนฺตํ น ปริจฺจชิสฺสาม, อานนฺทสฺส คุโณ ปากโฎ น ภวิสฺสติ, น เหว จ ตถาคตํ สมุปคมิสฺสติ หตฺถินาโค, หนฺท มยํ อปคจฺฉาม, เอวมิทํ มหโต ชนกายสฺส กิเลสพนฺธนโมโกฺข ภวิสฺสติ, อานนฺทสฺส จ คุโณ ปากโฎ ภวิสฺสตี’ติฯ เอวํ เต อรหโนฺต อานิสํสํ ทิสฺวา ทิสาวิทิสํ ปกฺกนฺตา’’ติฯ ‘‘สุวิภโตฺต, ภเนฺต นาคเสน, ปโญฺห, เอวเมตํ นตฺถิ อรหนฺตานํ ภยํ วา สนฺตาโส วา, อานิสํสํ ทิสฺวา อรหโนฺต ปกฺกนฺตา ทิสาวิทิส’’นฺติฯ</p>

</p>


<h3>๑๐. พุทฺธสพฺพญฺญุภาวปโญฺห</h3>
<p> ‘‘ภเนฺต นาคเสน, ตุเมฺห ภณถ ‘ตถาคโต สพฺพญฺญู’ติฯ ปุน จ ภณถ ‘ตถาคเตน สาริปุตฺตโมคฺคลฺลานปฺปมุเข ภิกฺขุสเงฺฆ ปณามิเต  จาตุเมยฺยกา จ สกฺยา พฺรหฺมา จ สหมฺปติ พีชูปมญฺจ วจฺฉตรุณูปมญฺจ อุปทเสฺสตฺวา ภควนฺตํ ปสาเทสุํ ขมาเปสุํ นิชฺฌตฺตํ อกํสู’ติฯ กิํ นุ โข, ภเนฺต นาคเสน, อญฺญาตา ตา อุปมา ตถาคตสฺส, ยาหิ ตถาคโต อุปมาหิ  โอรโต ขมิโต อุปสโนฺต นิชฺฌตฺตํ คโต? ยทิ, ภเนฺต นาคเสน, ตถาคตสฺส ตา อุปมา อญฺญาตา, เตน หิ พุโทฺธ อสพฺพญฺญู, ยทิ ญาตา, เตน หิ โอกสฺส ปสยฺห วีมํสาเปโกฺข ปณาเมสิ, เตน หิ ตสฺส อการุญฺญตา สมฺภวติฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘สพฺพญฺญู, มหาราช, ตถาคโต, ตาหิ จ อุปมาหิ ภควา ปสโนฺน โอรโต ขมิโต อุปสโนฺต  นิชฺฌตฺตํ คโตฯ ธมฺมสฺสามี, มหาราช, ตถาคโต, ตถาคตปฺปเวทิเตเหว เต โอปเมฺมหิ ตถาคตํ อาราเธสุํ โตเสสุํ ปสาเทสุํ, เตสญฺจ ตถาคโต ปสโนฺน ‘สาธู’ติ อพฺภานุโมทิฯ</p>


<p>‘‘ยถา, มหาราช, อิตฺถี สามิกสฺส สนฺตเกเนว ธเนน สามิกํ อาราเธติ โตเสติ ปสาเทติ, ตญฺจ สามิโก ‘สาธู’ติ อพฺภานุโมทติ, เอวเมว โข, มหาราช, จาตุเมยฺยกา จ สกฺยา พฺรหฺมา จ สหมฺปติ ตถาคตปฺปเวทิเตเหว โอปเมฺมหิ ตถาคตํ อาราเธสุํ โตเสสุํ ปสาเทสุํ, เตสญฺจ ตถาคโต ปสโนฺน ‘สาธู’ติ อพฺภานุโมทิฯ</p>


<p>‘‘ยถา วา ปน, มหาราช, กปฺปโก รโญฺญ สนฺตเกเนว สุวณฺณผณเกน รโญฺญ อุตฺตมงฺคํ ปสาธยมาโน ราชานํ อาราเธติ โตเสติ ปสาเทติ, ตสฺส จ ราชา ปสโนฺน ‘สาธู’ติ อพฺภานุโมทติ, ยถิจฺฉิตมนุปฺปเทติ, เอวเมว โข, มหาราช, จาตุเมยฺยกา จ สกฺยา พฺรหฺมา จ สหมฺปติ ตถาคตปฺปเวทิเตเหว โอปเมฺมหิ ตถาคตํ อาราเธสุํ โตเสสุํ ปสาเทสุํ, เตสญฺจ ตถาคโต ปสโนฺน ‘สาธู’ติ อพฺภานุโมทิฯ</p>


<p>‘‘ยถา วา ปน, มหาราช, สทฺธิวิหาริโก อุปชฺฌายาภตํ ปิณฺฑปาตํ คเหตฺวา อุปชฺฌายสฺส อุปนาเมโนฺต อุปชฺฌายํ อาราเธติ โตเสติ ปสาเทติ, ตญฺจ อุปชฺฌาโย ปสโนฺน ‘สาธู’ติ อพฺภานุโมทติ, เอวเมว  โข, มหาราช, จาตุเมยฺยกา จ สกฺยา พฺรหฺมา จ สหมฺปติ ตถาคตปฺปเวทิเตเหว โอปเมฺมหิ ตถาคตํ อาราเธสุํ โตเสสุํ ปสาเทสุํ, เตสญฺจ  ตถาคโต ปสโนฺน ‘สาธู’ติ อพฺภานุโมทิตฺวา สพฺพทุกฺขปริมุตฺติยา ธมฺมํ เทเสสี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามีติฯ</p>

</p>

</p>

</p>


<h2>๕. สนฺถววโคฺค</h2>
<h3>๑. สนฺถวปโญฺห</h3>
<p> ‘‘ภเนฺต   นาคเสน, ภาสิตเมฺปตํ ภควตา –</p>


<p>
‘‘‘สนฺถวโต ภยํ ชาตํ, นิเกตา ชายเต รโช;  
  
อนิเกตมสนฺถวํ, เอตํ เว มุนิทสฺสน’นฺติฯ  
</p>
  
<p>‘‘ปุน จ ภควตา ภณิตํ ‘วิหาเร การเย รเมฺม, วาสเยตฺถ พหุสฺสุเต’ติฯ ยทิ, ภเนฺต นาคเสน, ตถาคเตน ภณิตํ ‘สนฺถวโต ภยํ ชาตํ, นิเกตา ชายเต รโชฯ อนิเกตมสนฺถวํ, เอตํ เว มุนิทสฺสน’นฺติ, เตน หิ ‘วิหาเร การเย รเมฺม, วาสเยตฺถ พหุสฺสุเต’ติ ยํ วจนํ, ตํ มิจฺฉาฯ ยทิ ตถาคเตน ภณิตํ ‘วิหาเร การเย รเมฺม, วาสเยตฺถ พหุสฺสุเต’ติ, เตน หิ ‘สนฺถวโต ภยํ ชาตํ, นิเกตา ชายเต รโชฯ อนิเกตมสนฺถวํ, เอตํ เว มุนิทสฺสน’นฺติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ , มหาราช, ภควตา ‘สนฺถวโต ภยํ ชาตํ, นิเกตา ชายเต รโชฯ อนิเกตมสนฺถวํ, เอตํ เว มุนิทสฺสน’นฺติฯ ภณิตญฺจ ‘วิหาเร การเย รเมฺม, วาสเยตฺถ พหุสฺสุเต’ติฯ ยํ, มหาราช, ภควตา ภณิตํ ‘สนฺถวโต ภยํ ชาตํ, นิเกตา ชายเต รโชฯ อนิเกตมสนฺถวํ, เอตํ เว มุนิทสฺสน’นฺติ, ตํ สภาววจนํ อเสสวจนํ นิเสฺสสวจนํ นิปฺปริยายวจนํ สมณานุจฺฉวํ สมณสารุปฺปํ สมณปฺปติรูปํ สมณารหํ สมณโคจรํ สมณปฺปฎิปทา สมณปฺปฎิปตฺติฯ ยถา, มหาราช, อารญฺญโก มิโค อรเญฺญ ปวเน จรมาโน นิราลโย อนิเกโต ยถิจฺฉกํ สยติ, เอวเมว โข, มหาราช, ภิกฺขุนา ‘สนฺถวโต ภยํ ชาตํ, นิเกตา ชายเต รโชฯ อนิเกตมสนฺถวํ, เอตํ เว มุนิทสฺสน’นฺติ จิเนฺตตพฺพํฯ</p>


<p>‘‘ยํ  ปน, มหาราช, ภควตา ภณิตํ ‘วิหาเร การเย รเมฺม, วาสเยตฺถ พหุสฺสุเต’ติ, ตํ เทฺว อตฺถวเส สมฺปสฺสมาเนน ภควตา ภณิตํฯ กตเม เทฺว? วิหารทานํ นาม สพฺพพุเทฺธหิ วณฺณิตํ อนุมตํ โถมิตํ  ปสตฺถํ, ตํ เต วิหารทานํ ทตฺวา ชาติชรามรณา ปริมุจฺจิสฺสนฺตีติฯ อยํ ตาว ปฐโม อานิสํโส วิหารทาเนฯ</p>


<p>‘‘ปุน จปรํ วิหาเร วิชฺชมาเน ภิกฺขุนิโย พฺยตฺตสเงฺกตา ภวิสฺสนฺติ, สุลภํ ทสฺสนํ ทสฺสนกามานํ, อนิเกเต ทุทฺทสฺสนา ภวิสฺสนฺตีติฯ อยํ ทุติโย อานิสํโส วิหารทาเนฯ อิเม เทฺว อตฺถวเส สมฺปสฺสมาเนน ภควตา ภณิตํ ‘วิหาเร  การเย รเมฺม, วาสเยตฺถ พหุสฺสุเต’ติ, น ตตฺถ พุทฺธปุเตฺตน อาลโย กรณีโย นิเกเต’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๒. อุทรสํยตปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา –</p>


‘‘‘อุตฺติเฎฺฐ นปฺปมเชฺชยฺย, อุทเร สํยโต สิยา’ติฯ  
</p>
  
<p>‘‘ปุน จ ภควตา ภณิตํ ‘อหํ โข ปนุทายิ, อเปฺปกทา อิมินา ปเตฺตน สมติตฺติกมฺปิ ภุญฺชามิ, ภิโยฺยปิ ภุญฺชามี’ติฯ ยทิ, ภเนฺต นาคเสน, ภควตา ภณิตํ ‘อุตฺติเฎฺฐ นปฺปมเชฺชยฺย, อุทเร สํยโต สิยา’ติ, เตน หิ ‘อหํ โข ปนุทายิ, อเปฺปกทา อิมินา ปเตฺตน สมติตฺถิกมฺปิ ภุญฺชามิ, ภิโยฺยปิ ภุญฺชามี’ติ ยํ วจนํ, ตํ มิจฺฉาฯ ยทิ ตถาคเตน ภณิตํ ‘อหํ โข ปนุทายิ, อเปฺปกทา อิมินา ปเตฺตน สมติตฺถิกมฺปิ ภุญฺชามิ, ภิโยฺยปิ ภุญฺชามี’ติ, เตน หิ ‘อุตฺติเฎฺฐ นปฺปมเชฺชยฺย, อุทเร สํยโต สิยา’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘อุตฺติเฎฺฐ นปฺปมเชฺชยฺย, อุทเร สํยโต สิยา’ติ, ภณิตญฺจ ‘อหํ โข ปนุทายิ, อเปฺปกทา อิมินา ปเตฺตน สมติตฺติกมฺปิ ภุญฺชามิ, ภิโยฺยปิ ภุญฺชามี’ติ ฯ ยํ, มหาราช, ภควตา ภณิตํ ‘อุตฺติเฎฺฐ นปฺปมเชฺชยฺย, อุทเร สํยโต สิยา’ติ, ตํ  สภาววจนํ อเสสวจนํ นิเสฺสสวจนํ นิปฺปริยายวจนํ ภูตวจนํ ตจฺฉวจนํ ยาถาววจนํ อวิปรีตวจนํ อิสิวจนํ มุนิวจนํ ภควนฺตวจนํ อรหนฺตวจนํ  ปเจฺจกพุทฺธวจนํ ชินวจนํ สพฺพญฺญุวจนํ ตถาคตสฺส อรหโต สมฺมาสมฺพุทฺธสฺส วจนํฯ</p>


<p>‘‘อุทเร อสํยโต, มหาราช, ปาณมฺปิ หนติ, อทินฺนมฺปิ อาทิยติ, ปรทารมฺปิ คจฺฉติ, มุสาปิ ภณติ, มชฺชมฺปิ ปิวติ, มาตรมฺปิ ชีวิตา โวโรเปติ, ปิตรมฺปิ ชีวิตา โวโรเปติ, อรหนฺตมฺปิ ชีวิตา โวโรเปติ, สงฺฆมฺปิ ภินฺทติ, ทุเฎฺฐน จิเตฺตน ตถาคตสฺส โลหิตมฺปิ อุปฺปาเทติฯ นนุ, มหาราช, เทวทโตฺต อุทเร อสํยโต สงฺฆํ ภินฺทิตฺวา กปฺปฎฺฐิยํ กมฺมํ อายูหิ ฯ เอวรูปานิ, มหาราช, อญฺญานิปิ พหุวิธานิ การณานิ ทิสฺวา ภควตา ภณิตํ ‘อุตฺติเฎฺฐ นปฺปมเชฺชยฺย, อุทเร สํยโต สิยา’ติฯ</p>


<p>‘‘อุทเร สํยโต, มหาราช, จตุสจฺจาภิสมยํ อภิสเมติ, จตฺตาริ สามญฺญผลานิ สจฺฉิกโรติ, จตูสุ ปฎิสมฺภิทาสุ อฎฺฐสุ สมาปตฺตีสุ ฉสุ อภิญฺญาสุ วสีภาวํ ปาปุณาติ, เกวลญฺจ สมณธมฺมํ ปูเรติฯ นนุ, มหาราช, สุกโปตโก อุทเร สํยโต หุตฺวา ยาว ตาวติํสภวนํ กเมฺปตฺวา สกฺกํ เทวานมินฺทํ อุปฎฺฐานมุปเนสิ, เอวรูปานิ, มหาราช, อญฺญานิปิ พหุวิธานิ การณานิ ทิสฺวา ภควตา ภณิตํ ‘อุตฺติเฎฺฐ นปฺปมเชฺชยฺย, อุทเร สํยโต สิยา’ติฯ</p>


<p>‘‘ยํ ปน, มหาราช, ภควตา ภณิตํ ‘อหํ โข ปนุทายิ อเปฺปกทา อิมินา ปเตฺตน สมติตฺติกมฺปิ ภุญฺชามิ, ภิโยฺยปิ ภุญฺชามี’ติ, ตํ กตกิเจฺจน นิฎฺฐิตกิริเยน สิทฺธเตฺถน วุสิตโวสาเนน นิราวรเณน สพฺพญฺญุนา สยมฺภุนา ตถาคเตน อตฺตานํ อุปาทาย ภณิตํฯ</p>


<p>‘‘ยถา, มหาราช, วนฺตสฺส วิริตฺตสฺส อนุวาสิตสฺส อาตุรสฺส  สปฺปายกิริยา อิจฺฉิตพฺพา โหติ, เอวเมว โข, มหาราช, สกิเลสสฺส อทิฎฺฐสจฺจสฺส อุทเร สํยโม กรณีโย โหติฯ ยถา, มหาราช, มณิรตนสฺส สปฺปภาสสฺส ชาติมนฺตสฺส อภิชาติปริสุทฺธสฺส มชฺชนนิฆํสนปริโสธเนน กรณียํ น โหติ, เอวเมว โข, มหาราช, ตถาคตสฺส พุทฺธวิสเย ปารมิํ คตสฺส กิริยากรเณสุ อาวรณํ น โหตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๓. พุทฺธอปฺปาพาธปโญฺห</h3>
<p> ‘‘ภเนฺต   นาคเสน, ภาสิตเมฺปตํ ภควตา ‘อหมสฺมิ, ภิกฺขเว, พฺราหฺมโณ ยาจโยโค สทา ปยตปาณิ อนฺติมเทหธโร อนุตฺตโร ภิสโกฺก สลฺลกโตฺต’ติฯ ปุน จ ภณิตํ ภควตา ‘เอตทคฺคํ, ภิกฺขเว, มม สาวกานํ ภิกฺขูนํ อปฺปาพาธานํ ยทิทํ พากุโล’ติฯ ภควโต จ สรีเร พหุกฺขตฺตุํ อาพาโธ อุปฺปโนฺน ทิสฺสติฯ ยทิ, ภเนฺต นาคเสน, ตถาคโต อนุตฺตโร, เตน หิ ‘เอตทคฺคํ…เป.… พากุโล’ติ ยํ วจนํ, ตํ มิจฺฉาฯ ยทิ เถโร พากุโล อปฺปาพาธานํ อโคฺค, เตน หิ ‘อหมสฺมิ…เป.… สลฺลกโตฺต’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘อหมสฺมิ…เป.… สลฺลกโตฺต’ติ, ภณิตญฺจ ‘เอตทคฺคํ…เป.… พากุโล’ติ, ตญฺจ ปน พาหิรานํ อาคมานํ อธิคมานํ ปริยตฺตีนํ อตฺตนิ วิชฺชมานตํ  สนฺธาย ภาสิตํฯ</p>


<p>‘‘สนฺติ โข ปน, มหาราช, ภควโต สาวกา ฐานจงฺกมิกา, เต ฐาเนน จงฺกเมน ทิวารตฺติํ วีตินาเมนฺติ, ภควา ปน, มหาราช, ฐาเนน จงฺกเมน นิสชฺชาย สยเนน ทิวารตฺติํ วีตินาเมติ, เย เต, มหาราช, ภิกฺขู ฐานจงฺกมิกา, เต เตน อเงฺคน อติเรกาฯ</p>


<p>‘‘สนฺติ โข ปน, มหาราช, ภควโต สาวกา เอกาสนิกา, เต ชีวิตเหตุปิ ทุติยํ โภชนํ น ภุญฺชนฺติ, ภควา ปน, มหาราช, ทุติยมฺปิ ยาว ตติยมฺปิ โภชนํ ภุญฺชติ, เย เต, มหาราช, ภิกฺขู เอกาสนิกา, เต เตน อเงฺคน อติเรกา, อเนกวิธานิ, มหาราช, ตานิ การณานิ เตสํ เตสํ ตํ ตํ สนฺธาย ภณิตานิฯ ภควา ปน, มหาราช, อนุตฺตโร สีเลน สมาธินา ปญฺญาย วิมุตฺติยา วิมุตฺติญาณทสฺสเนน ทสหิ จ พเลหิ จตูหิ เวสารเชฺชหิ อฎฺฐารสหิ พุทฺธธเมฺมหิ ฉหิ อสาธารเณหิ ญาเณหิ, เกวเล จ พุทฺธวิสเย ตํ สนฺธาย ภณิตํ ‘อหมสฺมิ…เป.… สลฺลกโตฺต’ติฯ</p>


<p>‘‘อิธ, มหาราช, มนุเสฺสสุ เอโก ชาติมา โหติ, เอโก ธนวา, เอโก วิชฺชวา, เอโก สิปฺปวา, เอโก สูโร, เอโก วิจกฺขโณ, สเพฺพเปเต อภิภวิย ราชา เยว เตสํ อุตฺตโม โหติ, เอวเมว โข, มหาราช, ภควา สพฺพสตฺตานํ อโคฺค เชโฎฺฐ เสโฎฺฐฯ</p>


<p>‘‘ยํ   ปน อายสฺมา พากุโล อปฺปาพาโธ อโหสิ, ตํ อภินีหารวเสน, โส หิ, มหาราช, อโนมทสฺสิสฺส ภควโต อุทรวาตาพาเธ อุปฺปเนฺน วิปสฺสิสฺส จ ภควโต อฎฺฐสฎฺฐิยา จ ภิกฺขุสตสหสฺสานํ ติณปุปฺผกโรเค อุปฺปเนฺน สยํ ตาปโส สมาโน นานาเภสเชฺชหิ ตํ พฺยาธิํ อปเนตฺวา อปฺปาพาธตํ ปโตฺต, ภณิโต จ ‘เอตทคฺคํ…เป.… พากุโล’ติฯ</p>


<p>‘‘ภควโต, มหาราช, พฺยาธิมฺหิ อุปฺปชฺชเนฺตปิ อนุปฺปชฺชเนฺตปิ ธุตงฺคํ อาทิยเนฺตปิ อนาทิยเนฺตปิ นตฺถิ  ภควตา สทิโส โกจิ สโตฺตฯ ภาสิตเมฺปตํ มหาราช ภควตา เทวาติเทเวน วรลญฺฉเก –</p>


<p>‘‘‘ยาวตา, ภิกฺขเว, สตฺตา อปทา วา ทฺวิปทา วา จตุปฺปทา วา พหุปฺปทา วา รูปิโน วา อรูปิโน วา สญฺญิโน วา อสญฺญิโน วา เนวสญฺญีนาสญฺญิโน วา, ตถาคโต เตสํ อคฺคมกฺขายติ อรหํ สมฺมาสมฺพุโทฺธ’ติฯ ‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’’ติฯ</p>

</p>


<h3>๔. มคฺคุปฺปาทนปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา ‘ตถาคโต ภิกฺขเว, อรหํ สมฺมาสมฺพุโทฺธ อนุปฺปนฺนสฺส มคฺคสฺส อุปฺปาเทตา’ติฯ ปุน จ ภณิตํ ‘อทฺทสํ ขฺวาหํ, ภิกฺขเว, ปุราณํ มคฺคํ ปุราณํ อญฺชสํ ปุพฺพเกหิ สมฺมาสมฺพุเทฺธหิ อนุยาต’นฺติฯ ยทิ, ภเนฺต นาคเสน, ตถาคโต อนุปฺปนฺนสฺส มคฺคสฺส อุปฺปาเทตา, เตน หิ ‘อทฺทสํ ขฺวาหํ, ภิกฺขเว, ปุราณํ มคฺคํ ปุราณํ อญฺชสํ ปุพฺพเกหิ สมฺมาสมฺพุเทฺธหิ อนุยาต’นฺติ ยํ วจนํ, ตํ มิจฺฉาฯ ยทิ ตถาคเตน ภณิตํ ‘อทฺทสํ ขฺวาหํ, ภิกฺขเว, ปุราณํ มคฺคํ ปุราณํ อญฺชสํ ปุพฺพเกหิ สมฺมาสมฺพุเทฺธหิ อนุยาต’นฺติ, เตน หิ ‘ตถาคโต, ภิกฺขเว, อรหํ สมฺมาสมฺพุโทฺธ อนุปฺปนฺนสฺส มคฺคสฺส อุปฺปาเทตา’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ , มหาราช, ภควตา ‘ตถาคโต, ภิกฺขเว, อรหํ สมฺมาสมฺพุโทฺธ อนุปฺปนฺนสฺส มคฺคสฺส อุปฺปาเทตา’ติฯ ภณิตญฺจ ‘อทฺทสํ ขฺวาหํ, ภิกฺขเว, ปุราณํ มคฺคํ ปุราณํ  อญฺชสํ ปุพฺพเกหิ สมฺมาสมฺพุเทฺธหิ อนุยาต’นฺติ, ตํ ทฺวยมฺปิ สภาววจนเมว, ปุพฺพกานํ, มหาราช, ตถาคตานํ อนฺตรธาเนน อสติ อนุสาสเก มโคฺค อนฺตรธายิ, ตํ  ตถาคโต มคฺคํ ลุคฺคํ ปลุคฺคํ คูฬฺหํ ปิหิตํ ปฎิจฺฉนฺนํ อสญฺจรณํ  ปญฺญาจกฺขุนา สมฺปสฺสมาโน  อทฺทส ปุพฺพเกหิ สมฺมาสมฺพุเทฺธหิ อนุยาตํ, ตํการณา อาห ‘อทฺทสํ ขฺวาหํ, ภิกฺขเว, ปุราณํ มคฺคํ ปุราณํ อญฺชสํ ปุพฺพเกหิ สมฺมาสมฺพุเทฺธหิ อนุยาต’นฺติฯ</p>


<p>‘‘ปุพฺพกานํ, มหาราช, ตถาคตานํ อนฺตรธาเนน อสติ อนุสาสเก ลุคฺคํ ปลุคฺคํ คูฬฺหํ ปิหิตํ ปฎิจฺฉนฺนํ อสญฺจรณํ มคฺคํ ยํ ทานิ ตถาคโต สญฺจรณํ อกาสิ, ตํการณา อาห ‘ตถาคโต, ภิกฺขเว, อรหํ สมฺมาสมฺพุโทฺธ อนุปฺปนฺนสฺส มคฺคสฺส อุปฺปาเทตา’ติฯ</p>


<p>‘‘อิธ, มหาราช, รโญฺญ จกฺกวตฺติสฺส อนฺตรธาเนน มณิรตนํ คิริสิขนฺตเร นิลียติ, อปรสฺส จกฺกวตฺติสฺส สมฺมาปฎิปตฺติยา อุปคจฺฉติ, อปิ นุ โข ตํ, มหาราช, มณิรตนํ ตสฺส ปกต’’นฺติ? ‘‘น หิ, ภเนฺต, ปากติกํ เยว ตํ มณิรตนํ, เตน ปน นิพฺพตฺติต’’นฺติ ฯ ‘‘เอวเมว โข, มหาราช, ปากติกํ ปุพฺพเกหิ ตถาคเตหิ อนุจิณฺณํ อฎฺฐงฺคิกํ สิวํ มคฺคํ อสติ อนุสาสเก ลุคฺคํ ปลุคฺคํ คูฬฺหํ ปิหิตํ ปฎิจฺฉนฺนํ อสญฺจรณํ ภควา ปญฺญาจกฺขุนา สมฺปสฺสมาโน อุปฺปาเทสิ, สญฺจรณํ อกาสิ, ตํการณา อาห ‘ตถาคโต, ภิกฺขเว, อรหํ สมฺมาสมฺพุโทฺธ อนุปฺปนฺนสฺส มคฺคสฺส อุปฺปาเทตา’ติฯ</p>


<p>‘‘ยถา วา ปน, มหาราช, สนฺตํ เยว ปุตฺตํ โยนิยา ชนยิตฺวา มาตา ‘ชนิกา’ติ วุจฺจติ, เอวเมว โข, มหาราช, ตถาคโต สนฺตํ เยว มคฺคํ ลุคฺคํ ปลุคฺคํ คูฬฺหํ ปิหิตํ ปฎิจฺฉนฺนํ อสญฺจรณํ ปญฺญาจกฺขุนา สมฺปสฺสมาโน อุปฺปาเทสิ, สญฺจรณํ อกาสิ, ตํการณา อาห ‘ตถาคโต, ภิกฺขเว, อรหํ สมฺมาสมฺพุโทฺธ อนุปฺปนฺนสฺส มคฺคสฺส อุปฺปาเทตา’ติฯ</p>


<p>‘‘ยถา วา ปน, มหาราช, โกจิ ปุริโส ยํ กิญฺจิ นฎฺฐํ ปสฺสติ, ‘เตน ตํ ภณฺฑํ นิพฺพตฺติต’นฺติ ชโน โวหรติ, เอวเมว โข, มหาราช, ตถาคโต สนฺตํ เยว มคฺคํ ลุคฺคํ ปลุคฺคํ คูฬฺหํ ปิหิตํ ปฎิจฺฉนฺนํ อสญฺจรณํ  ปญฺญาจกฺขุนา สมฺปสฺสมาโน อุปฺปาเทสิ, สญฺจรณํ  อกาสิ, ตํการณา อาห ‘ตถาคโต, ภิกฺขเว, อรหํ สมฺมาสมฺพุโทฺธ อนุปฺปนฺนสฺส มคฺคสฺส อุปฺปาเทตา’ติฯ</p>


<p>‘‘ยถา วา ปน, มหาราช, โกจิ ปุริโส วนํ โสเธตฺวา ภูมิํ นีหรติ, ‘ตสฺส สา ภูมี’ติ  ชโน โวหรติ, น เจสา ภูมิ เตน ปวตฺติตา, ตํ ภูมิํ การณํ กตฺวา ภูมิสามิโก นาม โหติ, เอวเมว โข, มหาราช, ตถาคโต สนฺตํ เยว มคฺคํ ลุคฺคํ ปลุคฺคํ คูฬฺหํ ปิหิตํ ปฎิจฺฉนฺนํ อสญฺจรณํ ปญฺญาย สมฺปสฺสมาโน อุปฺปาเทสิ, สญฺจรณํ อกาสิ, ตํการณา อาห ‘ตถาคโต, ภิกฺขเว, อรหํ สมฺมาสมฺพุโทฺธ อนุปฺปนฺนสฺส มคฺคสฺส อุปฺปาเทตา’’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๕. พุทฺธอวิเหฐกปโญฺห</h3>
<p> ‘‘ภเนฺต นาคเสน, ภาสิตเมฺปตํ ภควตา ‘ปุเพฺพ วาหํ มนุสฺสภูโต สมาโน สตฺตานํ อวิเหฐกชาติโก อโหสิ’นฺติฯ ปุน จ ภณิตํ ‘โลมสกสฺสโป นาม อิสิ สมาโน อเนกสเต ปาเณ ฆาตยิตฺวา วาชเปยฺยํ มหายญฺญํ ยชี’ติฯ ยทิ, ภเนฺต นาคเสน, ภควตา ภณิตํ ‘ปุเพฺพ วาหํ มนุสฺสภูโต สมาโน สตฺตานํ อวิเหฐกชาติโก อโหสิ’นฺติ, เตน หิ ‘โลมสกสฺสเปน อิสินา อเนกสเต ปาเณ ฆาตยิตฺวา วาชเปยฺยํ มหายญฺญํ ยชิต’นฺติ ยํ วจนํ, ตํ มิจฺฉาฯ ยทิ ‘โลมสกสฺสเปน อิสินา อเนกสเต ปาเณ ฆาตยิตฺวา วาชเปยฺยํ มหายญฺญํ ยชิตํ’, เตน หิ ‘ปุเพฺพ วาหํ มนุสฺสภูโต สมาโน สตฺตานํ อวิเหฐกชาติโก อโหสิ’นฺติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘ปุเพฺพ วาหํ มนุสฺสภูโต สมาโน สตฺตานํ อวิเหฐกชาติโก อโหสิ’นฺติ, ‘โลมสกสฺสเปน อิสินา อเนกสเต ปาเณ ฆาตยิตฺวา  วาชเปยฺยํ มหายญฺญํ ยชิตํ’, ตญฺจ ปน ราควเสน วิสญฺญินา, โน สเจตเนนา’’ติฯ</p>


<p>‘‘อฎฺฐิเม , ภเนฺต นาคเสน, ปุคฺคลา ปาณํ หนนฺติฯ กตเม อฎฺฐ? รโตฺต ราควเสน ปาณํ หนติ, ทุโฎฺฐ โทสวเสน ปาณํ หนติ, มูโฬฺห โมหวเสน ปาณํ หนติ, มานี มานวเสน ปาณํ หนติ, ลุโทฺธ โลภวเสน ปาณํ หนติ, อกิญฺจโน ชีวิกตฺถาย ปาณํ หนติ, พาโล หสฺสวเสน  ปาณํ หนติ, ราชา วินยนวเสน ปาณํ หนติฯ อิเม โข, ภเนฺต นาคเสน, อฎฺฐ ปุคฺคลา ปาณํ หนนฺติฯ ปากติกํ เยว, ภเนฺต นาคเสน, โพธิสเตฺตน กต’’นฺติ ฯ ‘‘น, มหาราช, ปากติกํ โพธิสเตฺตน กตํ, ยทิ, มหาราช, โพธิสโตฺต ปกติภาเวน โอนเมยฺย มหายญฺญํ ยชิตุํ, น ยิมํ คาถํ ภเณยฺย –</p>


<p>
‘‘‘สสมุทฺทปริยายํ, มหิํ สาครกุณฺฑลํ;  
  
น อิเจฺฉ สห นินฺทาย, เอวํ เสยฺห  
สยฺห (สี. ปี.)  
วิชานหี’ติฯ  
</p>
  
<p>‘‘เอวํวาที, มหาราช, โพธิสโตฺต สห ทสฺสเนน จนฺทวติยา ราชกญฺญาย วิสญฺญี อโหสิ ขิตฺตจิโตฺต รโตฺต วิสญฺญิภูโต อากุลากุโล ตุริตตุริโต เตน วิกฺขิตฺตภนฺตลุฬิตจิเตฺตน มหติมหาปสุฆาตคลรุหิรสญฺจยํ วาชเปยฺยํ มหายญฺญํ ยชิฯ</p>


<p>‘‘ยถา, มหาราช, อุมฺมตฺตโก ขิตฺตจิโตฺต ชลิตมฺปิ ชาตเวทํ อกฺกมติ, กุปิตมฺปิ อาสีวิสํ คณฺหาติ, มตฺตมฺปิ หตฺถิํ อุเปติ, สมุทฺทมฺปิ อตีรทสฺสิํ ปกฺขนฺทติ, จนฺทนิกมฺปิ โอฬิคลฺลมฺปิ โอมทฺทติ, กณฺฎกาธานมฺปิ อภิรุหติ, ปปาเตปิ ปตติ, อสุจิมฺปิ ภเกฺขติ, นโคฺคปิ รถิยา จรติ, อญฺญมฺปิ พหุวิธํ อกิริยํ กโรติฯ เอวเมว โข, มหาราช, โพธิสโตฺต สห ทสฺสเนน จนฺทวติยา ราชกญฺญาย วิสญฺญี อโหสิ ขิตฺตจิโตฺต รโตฺต วิสญฺญิภูโต อากุลากุโล ตุริตตุริโต, เตน วิกฺขิตฺตภนฺตลุฬิตจิเตฺตน มหติมหาปสุฆาตคลรุหิรสญฺจยํ วาชเปยฺยํ มหายญฺญํ  ยชิฯ</p>


<p>‘‘ขิตฺตจิเตฺตน, มหาราช, กตํ ปาปํ ทิฎฺฐธเมฺมปิ น มหาสาวชฺชํ โหติ, สมฺปราเย วิปาเกนปิ โน ตถาฯ อิธ, มหาราช, โกจิ อุมฺมตฺตโก วชฺฌมาปเชฺชยฺย, ตสฺส ตุเมฺห กิํ ทณฺฑํ ธาเรถา’’ติ? ‘‘โก, ภเนฺต, อุมฺมตฺตกสฺส ทโณฺฑ ภวิสฺสติ, ตํ มยํ โปถาเปตฺวา นีหราเปม, เอโสว ตสฺส ทโณฺฑ’’ติฯ ‘‘อิติ โข, มหาราช, อุมฺมตฺตกสฺส อปราเธ ทโณฺฑปิ น ภวติ , ตสฺมา อุมฺมตฺตกสฺส กเตปิ น โทโส ภวติ สเตกิโจฺฉฯ เอวเมว โข, มหาราช, โลมสกสฺสโป อิสิ สห ทสฺสเนน จนฺทวติยา ราชกญฺญาย วิสญฺญี อโหสิ ขิตฺตจิโตฺต รโตฺต วิสญฺญิภูโต วิสฎปยาโต อากุลากุโล ตุริตตุริโต, เตน วิกฺขิตฺตภนฺตลุฬิตจิเตฺตน มหติมหาปสุฆาตคลรุหิรสญฺจยํ วาชเปยฺยํ มหายญฺญํ ยชิฯ ยทา จ ปน ปกติจิโตฺต อโหสิ ปฎิลทฺธสฺสติ, ตทา ปุนเทว ปพฺพชิตฺวา ปญฺจาภิญฺญาโย นิพฺพเตฺตตฺวา พฺรหฺมโลกูปโค อโหสี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๖. ฉทฺทนฺตโชติปาลารพฺภปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ฉทฺทโนฺต นาคราชา –</p>


<p>
‘‘‘วธิสฺสเมตนฺติ ปรามสโนฺต, กาสาวมทฺทกฺขิ ธชํ อิสีนํ;  
  
ทุเกฺขน ผุฎฺฐสฺสุทปาทิ สญฺญา, อรหทฺธโช สพฺภิ อวชฺฌรูโป’ติฯ  
</p>
  
<p>‘‘ปุน จ ภณิตํ ‘โชติปาลมาณโว สมาโน กสฺสปํ ภควนฺตํ อรหนฺตํ สมฺมาสมฺพุทฺธํ มุณฺฑกวาเทน สมณกวาเทน อสพฺภาหิ ผรุสาหิ วาจาหิ อโกฺกสิ ปริภาสี’ติฯ ยทิ, ภเนฺต นาคเสน, โพธิสโตฺต ติรจฺฉานคโต สมาโน กาสาวํ อภิปูชยิ, เตน หิ ‘โชติปาเลน มาณเวน  กสฺสโป ภควา อรหํ สมฺมาสมฺพุโทฺธ มุณฺฑกวาเทน สมณกวาเทน อสพฺภาหิ ผรุสาหิ วาจาหิ อกฺกุโฎฺฐ ปริภาสิโต’ติ ยํ วจนํ, ตํ มิจฺฉาฯ ยทิ โชติปาเลน มาณเวน กสฺสโป ภควา อรหํ สมฺมาสมฺพุโทฺธ มุณฺฑกวาเทน สมณกวาเทน อสพฺภาหิ ผรุสาหิ วาจาหิ อกฺกุโฎฺฐ ปริภาสิโต, เตน หิ ‘ฉทฺทเนฺตน นาคราเชน กาสาวํ ปูชิต’นฺติ ตมฺปิ วจนํ มิจฺฉาฯ ยทิ ติรจฺฉานคเตน โพธิสเตฺตน กกฺขฬขรกฎุกเวทนํ เวทยมาเนน ลุทฺทเกน นิวตฺถํ กาสาวํ ปูชิตํ, กิํ มนุสฺสภูโต สมาโน ปริปกฺกญาโณ ปริปกฺกาย โพธิยา กสฺสปํ ภควนฺตํ อรหนฺตํ สมฺมาสมฺพุทฺธํ ทสพลํ โลกนายกํ อุทิโตทิตํ  ชลิตพฺยาโมภาสํ ปวรุตฺตมํ ปวรรุจิรกาสิกกาสาวมภิปารุตํ ทิสฺวา น ปูชยิ? อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพติฯ</p>


<p>‘‘ภาสิตเมฺปตํ, มหาราช, ภควตา ฉทฺทโนฺต นาคราชา ‘วธิสฺสเมตนฺติ…เป.… อวชฺฌรูโป’ติฯ โชติปาเลน จ มาณเวน กสฺสโป ภควา อรหํ สมฺมาสมฺพุโทฺธ มุณฺฑกวาเทน สมณกวาเทน อสพฺภาหิ ผรุสาหิ วาจาหิ อกฺกุโฎฺฐ ปริภาสิโต, ตญฺจ ปน ชาติวเสน กุลวเสนฯ โชติปาโล, มหาราช, มาณโว อสฺสเทฺธ อปฺปสเนฺน กุเล ปจฺจาชาโต, ตสฺส มาตาปิตโร ภคินิภาตโร ทาสิทาสเจฎกปริวารกมนุสฺสา พฺรหฺมเทวตา พฺรหฺมครุกา, เต ‘พฺราหฺมณา เอว อุตฺตมา ปวรา’ติ อวเสเส ปพฺพชิเต ครหนฺติ ชิคุจฺฉนฺติ, เตสํ ตํ วจนํ สุตฺวา โชติปาโล มาณโว ฆฎิกาเรน กุมฺภกาเรน สตฺถารํ ทสฺสนาย ปโกฺกสิโต เอวมาห ‘กิํ ปน เตน มุณฺฑเกน สมณเกน ทิเฎฺฐนา’ติฯ</p>


<p>‘‘ยถา , มหาราช , อมตํ วิสมาสชฺช ติตฺตกํ โหติ, ยถา จ สีโตทกํ อคฺคิมาสชฺช อุณฺหํ โหติ, เอวเมว โข, มหาราช, โชติปาโล มาณโว อสฺสเทฺธ อปฺปสเนฺน กุเล ปจฺจาชาโต, โส กุลวเสน อโนฺธ หุตฺวา  ตถาคตํ อโกฺกสิ ปริภาสิฯ</p>


<p>‘‘ยถา, มหาราช, ชลิตปชฺชลิโต มหาอคฺคิกฺขโนฺธ สปฺปภาโส อุทกมาสชฺช อุปหตปฺปภาเตโช สีตโล กาฬโก ภวติ ปริปกฺกนิคฺคุณฺฑิผลสทิโส, เอวเมว โข, มหาราช, โชติปาโล มาณโว ปุญฺญวา สโทฺธ ญาณวิปุลสปฺปภาโส อสฺสเทฺธ อปฺปสเนฺน กุเล ปจฺจาชาโต, โส กุลวเสน อโนฺธ หุตฺวา ตถาคตํ อโกฺกสิ ปริภาสิ, อุปคนฺตฺวา จ พุทฺธคุณมญฺญาย เจฎกภูโต วิย อโหสิ, ชินสาสเน ปพฺพชิตฺวา อภิญฺญา จ สมาปตฺติโย จ นิพฺพเตฺตตฺวา พฺรหฺมโลกูปโค อโหสี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๗. ฆฎิการปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา ‘ฆฎิการสฺส กุมฺภการสฺส อาเวสนํ สพฺพํ เตมาสํ อากาสจฺฉทนํ อฎฺฐาสิ, น เทโวติวสฺสี’ติฯ ปุน จ ภณิตํ ‘กสฺสปสฺส ตถาคตสฺส  กุฎิ โอวสฺสตี’ติฯ กิสฺส ปน, ภเนฺต นาคเสน, ตถาคตสฺส เอวมุสฺสนฺนกุสลมูลสฺส  กุฎิ โอวสฺสติ, ตถาคตสฺส นาม โส อานุภาโว อิจฺฉิตโพฺพ? ยทิ, ภเนฺต นาคเสน, ฆฎิการสฺส กุมฺภการสฺส อาเวสนํ อโนวสฺสํ อากาสจฺฉทนํ อโหสิ, เตน หิ ‘ตถาคตสฺส กุฎิ โอวสฺสตี’ติ ยํ วจนํ, ตํ มิจฺฉาฯ ยทิ ตถาคตสฺส กุฎิ โอวสฺสติ, เตน หิ ‘ฆฎิการสฺส กุมฺภการสฺส อาเวสนํ อโนวสฺสกํ อโหสิ อากาสจฺฉทน’นฺติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘ฆฎิการสฺส กุมฺภการสฺส อาเวสนํ สพฺพํ เตมาสํ อากาสจฺฉทนํ  อฎฺฐาสิ, น เทโวติวสฺสี’ติฯ ภณิตญฺจ ‘กสฺสปสฺส ตถาคตสฺส กุฎิ โอวสฺสตี’ติฯ ฆฎิกาโร, มหาราช, กุมฺภกาโร สีลวา กลฺยาณธโมฺม อุสฺสนฺนกุสลมูโล อเนฺธ  ชิเณฺณ มาตาปิตโร โปเสติ, ตสฺส อสมฺมุขา อนาปุจฺฉาเยวสฺส ฆเร ติณํ หริตฺวา ภควโต กุฎิํ ฉาเทสุํ, โส เตน ติณหรเณน อกมฺปิตํ อสญฺจลิตํ สุสณฺฐิตํ วิปุลมสมํ ปีติํ ปฎิลภติ, ภิโยฺย โสมนสฺสญฺจ อตุลํ อุปฺปาเทสิ ‘อโห วต เม ภควา โลกุตฺตโม สุวิสฺสโตฺถ’ติ, เตน ตสฺส ทิฎฺฐธมฺมิโก วิปาโก นิพฺพโตฺตฯ น หิ, มหาราช, ตถาคโต ตาวตเกน วิกาเรน จลติฯ</p>


<p>‘‘ยถา, มหาราช, สิเนรุ คิริราชา อเนกสตสหสฺสวาตสมฺปหาเรนปิ น กมฺปติ น จลติ, มโหทธิ วรปฺปวรสาคโร อเนกสตนหุตมหาคงฺคาสตสหเสฺสหิปิ น ปูรติ น วิการมาปชฺชติ, เอวเมว โข, มหาราช, ตถาคโต น ตาวตเกน วิกาเรน จลติฯ</p>


<p>‘‘ยํ ปน, มหาราช, ตถาคตสฺส กุฎิ โอวสฺสติ, ตํ มหโต ชนกายสฺส อนุกมฺปายฯ เทฺวเม, มหาราช, อตฺถวเส สมฺปสฺสมานา ตถาคตา  สยํ นิมฺมิตํ ปจฺจยํ นปฺปฎิเสวนฺติ, ‘อยํ อคฺคทกฺขิเณโยฺย สตฺถา’ติ ภควโต ปจฺจยํ ทตฺวา เทวมนุสฺสา สพฺพทุคฺคติโต ปริมุจฺจิสฺสนฺตีติ, ทเสฺสตฺวา วุตฺติํ ปริเยสนฺตีติ ‘มา อเญฺญ อุปวเทยฺยุ’นฺติฯ อิเม เทฺว อตฺถวเส สมฺปสฺสมานา ตถาคตา สยํ นิมฺมิตํ ปจฺจยํ นปฺปฎิเสวนฺติฯ ยทิ, มหาราช, สโกฺก วา ตํ กุฎิํ อโนวสฺสํ กเรยฺย พฺรหฺมา วา สยํ วา, สาวชฺชํ ภเวยฺย ตํ เยว กรณํ  สโทสํ สนิคฺคหํ, อิเม วิภูตํ  กตฺวา โลกํ สโมฺมเหนฺติ อธิกตํ กโรนฺตีติ, ตสฺมา ตํ กรณํ วชฺชนียํฯ น, มหาราช, ตถาคตา วตฺถุํ ยาจนฺติ, ตาย อวตฺถุยาจนาย อปริภาสิยา ภวนฺตี’’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๘. พฺราหฺมณราชวาทปโญฺห</h3>
<p> ‘‘ภเนฺต  นาคเสน, ภาสิตเมฺปตํ ตถาคเตน ‘อหมสฺมิ, ภิกฺขเว, พฺราหฺมโณ ยาจโยโค’ติฯ ปุน จ ภณิตํ ‘ราชาหมสฺมิ เสลา’ติฯ ยทิ, ภเนฺต นาคเสน, ภควตา ภณิตํ ‘อหมสฺมิ, ภิกฺขเว , พฺราหฺมโณ ยาจโยโค’ติ, เตน หิ ‘ราชาหมสฺมิ เสลา’ติ ยํ วจนํ, ตํ มิจฺฉาฯ ยทิ ตถาคเตน ภณิตํ ‘ราชาหมสฺมิ เสลา’ติ, เตน หิ ‘อหมสฺมิ, ภิกฺขเว, พฺราหฺมโณ ยาจโยโค’ติ ตมฺปิ วจนํ มิจฺฉาฯ ขตฺติโย วา หิ ภเวยฺย พฺราหฺมโณ วา, นตฺถิ เอกาย ชาติยา เทฺว วณฺณา นาม, อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘อหมสฺมิ, ภิกฺขเว, พฺราหฺมโณ ยาจโยโค’ติ, ปุน จ ภณิตํ ‘ราชาหมสฺมิ เสลา’ติ, ตตฺถ การณํ อตฺถิ, เยน การเณน ตถาคโต พฺราหฺมโณ จ ราชา จ โหตี’’ติฯ</p>


<p>‘‘กิํ ปน ตํ, ภเนฺต นาคเสน, การณํ, เยน การเณน ตถาคโต พฺราหฺมโณ จ ราชา จ โหติ’’? ‘‘สเพฺพ, มหาราช, ปาปกา  อกุสลา ธมฺมา ตถาคตสฺส พาหิตา ปหีนา อปคตา พฺยปคตา อุจฺฉินฺนา ขีณา ขยํ ปตฺตา นิพฺพุตา อุปสนฺตา, ตสฺมา ตถาคโต ‘พฺราหฺมโณ’ติ วุจฺจติฯ</p>


<p>‘‘พฺราหฺมโณ นาม สํสยมเนกํสํ วิมติปถํ วีติวโตฺต, ภควาปิ, มหาราช, สํสยมเนกํสํ วิมติปถํ วีติวโตฺต, เตน การเณน ตถาคโต ‘พฺราหฺมโณ’ติ วุจฺจติฯ</p>


<p>‘‘พฺราหฺมโณ นาม สพฺพภวคติโยนินิสฺสโฎ มลรชคตวิปฺปมุโตฺต อสหาโย, ภควาปิ, มหาราช, สพฺพภวคติโยนินิสฺสโฎ มลรชคตวิปฺปมุโตฺต อสหาโย, เตน การเณน ตถาคโต ‘พฺราหฺมโณ’ติ วุจฺจติฯ</p>


<p>‘‘พฺราหฺมณา นาม อคฺคเสฎฺฐวรปวรทิพฺพวิหารพหุโล, ภควาปิ, มหาราช, อคฺคเสฎฺฐวรปวรทิพฺพวิหารพหุโล, เตนาปิ กปรเณน ตถาคโต ‘‘พฺราหฺมโณ’’ติ วุจฺจติฯ</p>


<p>‘‘พฺราหฺมโณ นาม อชฺฌยน อชฺฌาปน ทานปฺปฎิคฺคหณ ทม สํยมนิยมปุพฺพมนุสิฎฺฐิ ปเวณิ วํส ธรโณ, ภควาปิ, มหาราช, อชฺฌยน อชฺฌาปน ทานปฺปฎิคฺคหณ ทม สํยม นิยม ปุพฺพชินาจิณฺณ อนุสิฎฺฐิ  ปเวณิ วํส ธรโณ เตนาปิ การเณน ตถาคโต ‘พฺราหฺมโณ’ติ วุจฺจติฯ</p>


<p>‘‘พฺราหฺมโณ นาม พฺรหาสุขวิหารชฺฌานฌายี; ภควาปิ, มหาราช, พฺรหาสุขวิหารชฺฌานฌายี, เตนาปิ การเณน ตถาคโต ‘พฺราหฺมโณ’ติ วุจฺจติฯ</p>


<p>‘‘พฺราหฺมโณ  นาม สพฺพภวาภวคตีสุ อภิชาติวตฺติตมนุจริตํ ชานาติ, ภควาปิ, มหาราช, สพฺพภวาภวคตีสุ อภิชาติวตฺติตมนุจริตํ ชานาติ, เตนาปิ การเณน ตถาคโต ‘พฺราหฺมโณ’ติ วุจฺจติฯ</p>


<p>‘‘พฺราหฺมโณติ, มหาราช, ภควโต เนตํ นามํ มาตรา กตํ, น ปิตรา กตํ, น ภาตรา กตํ, น ภคินิยา กตํ, น มิตฺตามเจฺจหิ กตํ, น ญาติสาโลหิเตหิ กตํ, น สมณพฺราหฺมเณหิ กตํ, น เทวตาหิ กตํ, วิโมกฺขนฺติกเมตํ พุทฺธานํ ภควนฺตานํ นามํ โพธิยา เยว มูเล มารเสนํ วิธมิตฺวา อตีตานาคตปจฺจุปฺปเนฺน ปาปเก อกุสเล  ธเมฺม พาเหตฺวา สห สพฺพญฺญุตญาณสฺส ปฎิลาภา ปฎิลทฺธปาตุภูตสมุปฺปนฺนมเตฺต สจฺฉิกา ปญฺญตฺติ ยทิทํ พฺราหฺมโณติ, เตน การเณน ตถาคโต วุจฺจติ ‘พฺราหฺมโณ’’’ติฯ</p>


<p>‘‘เกน ปน, ภเนฺต นาคเสน, การเณน ตถาคโต วุจฺจติ ‘ราชา’’’ติ? ‘‘ราชา นาม, มหาราช, โย โกจิ รชฺชํ กาเรติ โลกมนุสาสติ, ภควาปิ, มหาราช, ทสสหสฺสิยา โลกธาตุยา ธเมฺมน รชฺชํ กาเรติ, สเทวกํ โลกํ สมารกํ สพฺรหฺมกํ สสฺสมณพฺราหฺมณิํ ปชํ สเทวมนุสฺสํ อนุสาสติ, เตนาปิ การเณน ตถาคโต วุจฺจติ ‘ราชา’ติฯ</p>


<p>‘‘ราชา นาม, มหาราช, สพฺพชนมนุเสฺส อภิภวิตฺวา นนฺทยโนฺต ญาติสงฺฆํ, โสจยโนฺต อมิตฺตสงฺฆํ, มหติมหายสสิริหรํ ถิรสารทณฺฑํ อนูนสตสลากาลงฺกตํ อุสฺสาเปติ ปณฺฑรวิมลเสตจฺฉตฺตํ, ภควาปิ, มหาราช, โสจยโนฺต มารเสนํ มิจฺฉาปฎิปนฺนํ, นนฺทยโนฺต เทวมนุเสฺส สมฺมาปฎิปเนฺน ทสสหสฺสิยา  โลกธาตุยา มหติมหายสสิริหรํ ขนฺติถิรสารทณฺฑํ ญาณวรสตสลากาลงฺกตํ อุสฺสาเปติ อคฺควรวิมุตฺติปณฺฑรวิมลเสตจฺฉตฺตํ, เตนาปิ การเณน ตถาคโต วุจฺจติ ‘ราชา’ติฯ</p>


<p>‘‘ราชา นาม อุปคตสมฺปตฺตชนานํ พหูนมภิวนฺทนีโย ภวติ, ภควาปิ, มหาราช, อุปคตสมฺปตฺตเทวมนุสฺสานํ พหูนมภิวนฺทนีโย, เตนาปิ การเณน ตถาคโต วุจฺจติ ‘ราชา’ติฯ</p>


<p>‘‘ราชา นาม ยสฺส กสฺสจิ อาราธกสฺส ปสีทิตฺวา วริตํ วรํ ทตฺวา กาเมน ตปฺปยติ, ภควาปิ, มหาราช, ยสฺส กสฺสจิ กาเยน วาจาย มนสา อาราธกสฺส ปสีทิตฺวา วริตํ วรมนุตฺตรํ สพฺพทุกฺขปริมุตฺติํ ทตฺวา อเสสกามวเรน จ ตปฺปยติ, เตนาปิ การเณน ตถาคโต วุจฺจติ ‘ราชา’ติฯ</p>


<p>‘‘ราชา  นาม อาณํ วีติกฺกมนฺตํ วิครหติ ฌาเปติ  ธํเสติ, ภควโตปิ, มหาราช, สาสนวเร อาณํ อติกฺกมโนฺต อลชฺชี มงฺกุภาเวน โอญฺญาโต หีฬิโต ครหิโต ภวิตฺวา วชฺชติ ชินสาสนวรมฺหา, เตนาปิ การเณน ตถาคโต วุจฺจติ ‘ราชา’ติฯ</p>


<p>‘‘ราชา  นาม ปุพฺพกานํ ธมฺมิกานํ ราชูนํ ปเวณิมนุสิฎฺฐิยา ธมฺมาธมฺมมนุทีปยิตฺวา ธเมฺมน รชฺชํ การยมาโน ปิหยิโต ปิโย ปตฺถิโต ภวติ ชนมนุสฺสานํ, จิรํ ราชกุลวํสํ ฐปยติ ธมฺมคุณพเลน, ภควาปิ, มหาราช, ปุพฺพกานํ สยมฺภูนํ ปเวณิมนุสิฎฺฐิยา ธมฺมาธมฺมมนุทีปยิตฺวา ธเมฺมน โลกมนุสาสมาโน ปิหยิโต ปิโย ปตฺถิโต เทวมนุสฺสานํ จิรํ สาสนํ ปวเตฺตติ ธมฺมคุณพเลน, เตนาปิ การเณน ตถาคโต วุจฺจติ ‘ราชา’ติฯ เอวมเนกวิธํ, มหาราช, การณํ, เยน การเณน ตถาคโต พฺราหฺมโณปิ ภเวยฺย ราชาปิ ภเวยฺย, สุนิปุโณ ภิกฺขุ กปฺปมฺปิ โน นํ สมฺปาเทยฺย, กิํ อติพหุํ ภณิเตน, สํขิตฺตํ สมฺปฎิจฺฉิตพฺพ’’นฺติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๙. คาถาภิคีตโภชนกถาปโญฺห</h3>
<p> ‘‘ภเนฺต  นาคเสน, ภาสิตเมฺปตํ ภควตา –</p>


<p>
‘‘‘คาถาภิคีตํ เม อโภชเนยฺยํ  
อโภชนียํ (ก.) สุ. นิ. ๘๑ ปสฺสิตพฺพํ  
, สมฺปสฺสตํ พฺราหฺมณ เนส ธมฺมา;  
  
คาถาภิคีตํ ปนุทนฺติ พุทฺธา, ธเมฺม สตี พฺราหฺมณ วุตฺติเรสา’ติฯ  
</p>
  
<p>‘‘ปุน จ ภควา ปริสาย ธมฺมํ เทเสโนฺต กเถโนฺต อนุปุพฺพิกถํ ปฐมํ ตาว ทานกถํ กเถติ, ปจฺฉา สีลกถํ, ตสฺส ภควโต สพฺพโลกิสฺสรสฺส ภาสิตํ สุตฺวา เทวมนุสฺสา อภิสงฺขริตฺวา ทานํ เทนฺติ, ตสฺส ตํ อุโยฺยชิตํ ทานํ สาวกา ปริภุญฺชนฺติฯ ยทิ, ภเนฺต นาคเสน, ภควตา ภณิตํ ‘คาถาภิคีตํ เม อโภชเนยฺย’นฺติ, เตน หิ ‘ภควา ทานกถํ ปฐมํ กเถตี’ติ ยํ วจนํ, ตํ มิจฺฉาฯ ยทิ ทานกถํ ปฐมํ กเถติ, เตน หิ ‘คาถาภิคีตํ เม อโภชเนยฺย’นฺติ ตมฺปิ วจนํ มิจฺฉาฯ กิํ การณํ? โย โส, ภเนฺต, ทกฺขิเณโยฺย คิหีนํ ปิณฺฑปาตทานสฺส วิปากํ กเถติ, ตสฺส เต ธมฺมกถํ สุตฺวา ปสนฺนจิตฺตา อปราปรํ  ทานํ  เทนฺติ, เย ตํ ทานํ ปริภุญฺชนฺติ, สเพฺพ เต คาถาภิคีตํ ปริภุญฺชนฺติฯ อยมฺปิ อุภโต โกฎิโก ปโญฺห นิปุโณ คมฺภีโร ตปานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ, มหาราช, ภควตา ‘คาถาภิคีตํ เม อโภชเนยฺยํ, สมฺปสฺสตํ พฺราหฺมณ เนส ธโมฺมฯ คาถาภิคีตํ ปนุทนฺติ พุทฺธา, ธเมฺม สตี พฺราหฺมณ วุตฺติเรสา’ติ, กเถติ จ ภควา ปฐมํ ทานกถํ, ตญฺจ ปน กิริยํ สเพฺพสํ ตถาคตานํ ปฐมํ ทานกถาย, ตตฺถ จิตฺตํ อภิรมาเปตฺวา ปจฺฉา สีเล นิโยเชนฺติฯ ยถา, มหาราช, มนุสฺสา ตรุณทารกานํ ปฐมํ ตาว  กีฬาภณฺฑกานิ เทนฺติฯ เสยฺยถิทํ, วงฺกกํ ฆฎิกํ จิงฺคุลกํ ปตฺตาฬฺหกํ รถกํ ธนุกํ, ปจฺฉา เต สเก สเก กเมฺม นิโยเชนฺติฯ เอวเมว โข, มหาราช, ตถาคโต ปฐมํ ทานกถาย จิตฺตํ อภิรมาเปตฺวา ปจฺฉา สีเล นิโยเชติฯ</p>


<p>‘‘ยถา วา ปน, มหาราช, ภิสโกฺก นาม อาตุรานํ ปฐมํ ตาว จตูหปญฺจาหํ เตลํ ปาเยติ พลกรณาย สิเนหนาย, ปจฺฉา วิเรเจติฯ เอวเมว โข, มหาราช, ตถาคโต ปฐมํ ตาว ทานกถาย จิตฺตํ อภิรมาเปตฺวา ปจฺฉา สีเล นิโยเชติฯ ทายกานํ, มหาราช, ทานปตีนํ จิตฺตํ มุทุกํ โหติ มทฺทวํ สินิทฺธํ, เตน เต ทานเสตุสงฺกเมน ทานนาวาย สํสารสาครปารมนุคจฺฉนฺติ, ตสฺมา เตสํ ปฐมํ กมฺมภูมิมนุสาสติ, น จ เกนจิ  วิญฺญตฺติมาปชฺชตี’’ติฯ</p>


<p>‘‘ภเนฺต นาคเสน, ‘วิญฺญตฺติ’นฺติ ยํ วเทสิ, กติ ปน ตา วิญฺญตฺติโย’’ติ? ‘‘เทฺวมา, มหาราช, วิญฺญตฺติโย กายวิญฺญตฺติ วจีวิญฺญตฺติ จาติฯ ตตฺถ อตฺถิ กายวิญฺญตฺติ สาวชฺชา, อตฺถิ อนวชฺชาฯ อตฺถิ วจีวิญฺญตฺติ สาวชฺชา, อตฺถิ อนวชฺชาฯ</p>


<p>‘‘กตมา กายวิญฺญตฺติ สาวชฺชา? อิเธกโจฺจ ภิกฺขุ กุลานิ อุปคนฺตฺวา อโนกาเส ฐิโต ฐานํ ภญฺชติ, อยํ กายวิญฺญตฺติ สาวชฺชาฯ ตาย จ วิญฺญาปิตํ อริยา น ปริภุญฺชนฺติ, โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต, ภินฺนาชีโวเตฺวว สงฺขํ คจฺฉติฯ</p>


<p>‘‘ปุน  จปรํ, มหาราช, อิเธกโจฺจ ภิกฺขุ กุลานิ อุปคนฺตฺวา อโนกาเส ฐิโต คลํ ปณาเมตฺวา โมรเปกฺขิตํ เปกฺขติ ‘เอวํ อิเม ปสฺสนฺตี’ติ, เตน จ เต ปสฺสนฺติฯ อยมฺปิ กายวิญฺญตฺติ สาวชฺชาฯ ตาย จ วิญฺญาปิตํ อริยา น ปริภุญฺชนฺติ, โส จ ปุคฺคโล อริยานํ  สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต, ภินฺนาชีโวเตฺวว สงฺขํ คจฺฉติฯ</p>


<p>‘‘ปุน จปรํ, มหาราช, อิเธกโจฺจ ภิกฺขุ หนุกาย วา  ภมุกาย วา องฺคุเฎฺฐน วา วิญฺญาเปติ, อยมฺปิ กายวิญฺญตฺติ สาวชฺชา, ตาย จ วิญฺญาปิตํ อริยา น ปริภุญฺชนฺติ, โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต, ภินฺนาชีโวเตฺวว สงฺขํ คจฺฉติฯ</p>


<p>‘‘กตมา กายวิญฺญตฺติ อนวชฺชา? อิธ ภิกฺขุ กุลานิ อุปคนฺตฺวา สโต สมาหิโต สมฺปชาโน ฐาเนปิ อฎฺฐาเนปิ ยถานุสิฎฺฐิํ คนฺตฺวา ฐาเน ติฎฺฐติ, ทาตุกาเมสุ ติฎฺฐติ, อทาตุกาเมสุ ปกฺกมติฯ อยํ กายวิญฺญตฺติ อนวชฺชา, ตาย จ วิญฺญาปิตํ อริยา ปริภุญฺชนฺติ, โส จ ปุคฺคโล อริยานํ สมเย วณฺณิโต โหติ ถุโต ปสโตฺถ สเลฺลขิตาจาโร, ปริสุทฺธาชีโวเตฺวว สงฺขํ คจฺฉติฯ ภาสิตเมฺปตํ, มหาราช, ภควตา เทวาติเทเวน –</p>


<p>
‘น เว ยาจนฺติ สปฺปญฺญา, ธีโร จ เวทิตุมรหติ  
อริยา ครหนฺติ ยาจนํ (สี. ปี.)  
;  
  
อุทฺทิสฺส อริยา ติฎฺฐนฺติ, เอสา อริยาน ยาจนา’ติฯ  
</p>
  
<p>‘‘กตมา วจีวิญฺญตฺติ สาวชฺชา? อิธ, มหาราช, ภิกฺขุ วาจาย พหุวิธํ วิญฺญาเปติ จีวรปิณฺฑปาตเสนาสนคิลานปฺปจฺจยเภสชฺชปริกฺขารํ, อยํ วจีวิญฺญตฺติ สาวชฺชา, ตาย จ วิญฺญาปิตํ อริยา น ปริภุญฺชนฺติ, โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต, ภินฺนาชีโวเตฺวว สงฺขํ คจฺฉติฯ</p>


<p>‘‘ปุน จปรํ, มหาราช, อิเธกโจฺจ ภิกฺขุ ปเรสํ สาเวโนฺต เอวํ ภณติ ‘อิมินา เม อโตฺถ’ติ, ตาย จ วาจาย ปเรสํ สาวิตาย ตสฺส ลาโภ อุปฺปชฺชติ, อยมฺปิ วจีวิญฺญตฺติ สาวชฺชา, ตาย จ วิญฺญาปิตํ อริยา  น ปริภุญฺชนฺติ, โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต, ภินฺนาชีโวเตฺวว สงฺขํ คจฺฉติฯ</p>


<p>‘‘ปุน จปรํ, มหาราช, อิเธกโจฺจ ภิกฺขุ วจีวิปฺผาเรน ปริสาย สาเวติ ‘เอวญฺจ เอวญฺจ  ภิกฺขูนํ ทาตพฺพ’นฺติ, ตญฺจ เต วจนํ สุตฺวา ปริกิตฺติตํ อภิหรนฺติ, อยมฺปิ วจีวิญฺญตฺติ สาวชฺชา, ตาย จ วิญฺญาปิตํ อริยา น ปริภุญฺชนฺติ, โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต  ครหิโต ปริภูโต อจิตฺตีกโต, ภินฺนาชีโวเตฺวว สงฺขํ คจฺฉติฯ</p>


<p>‘‘นนุ, มหาราช, เถโรปิ สาริปุโตฺต อตฺถงฺคเต สูริเย รตฺติภาเค คิลาโน สมาโน เถเรน มหาโมคฺคลฺลาเนน เภสชฺชํ ปุจฺฉียมาโน วาจํ ภินฺทิ, ตสฺส เตน วจีเภเทน เภสชฺชํ อุปฺปชฺชิฯ อถ เถโร สาริปุโตฺต ‘วจีเภเทน เม อิมํ เภสชฺชํ อุปฺปนฺนํ, มา เม อาชีโว ภิชฺชี’ติ อาชีวเภทภยา ตํ เภสชฺชํ ปชหิ น อุปชีวิฯ เอวมฺปิ วจีวิญฺญตฺติ สาวชฺชา, ตาย จ วิญฺญาปิตํ อริยา น ปริภุญฺชนฺติฯ โส จ ปุคฺคโล อริยานํ สมเย โอญฺญาโต โหติ หีฬิโต ขีฬิโต ครหิโต ปริภูโต อจิตฺตีกโต, ภินฺนาชีโวเตฺวว สงฺขํ คจฺฉติฯ</p>


<p>‘‘กตมา วจีวิญฺญตฺติ อนวชฺชา? อิธ, มหาราช, ภิกฺขุ สติ ปจฺจเย เภสชฺชํ วิญฺญาเปติ ญาติปวาริเตสุ กุเลสุ, อยํ วจีวิญฺญตฺติ อนวชฺชา, ตาย จ วิญฺญาปิตํ อริยา ปริภุญฺชนฺติ, โส จ ปุคฺคโล อริยานํ สมเย วณฺณิโต โหติ โถมิโต ปสโตฺถ, ปริสุทฺธาชีโวเตฺวว สงฺขํ คจฺฉติ, อนุมโต ตถาคเตหิ อรหเนฺตหิ สมฺมาสมฺพุเทฺธหิฯ</p>


<p>‘‘ยํ ปน, มหาราช, ตถาคโต กสิภารทฺวาชสฺส พฺราหฺมณสฺส โภชนํ ปชหิ , ตํ อาเวฐนวินิเวฐนกฑฺฒนนิคฺคหปฺปฎิกเมฺมน นิพฺพตฺติ, ตสฺมา ตถาคโต ตํ ปิณฺฑปาตํ ปฎิกฺขิปิ น อุปชีวี’’ติฯ</p>


<p>‘‘สพฺพกาลํ, ภเนฺต นาคเสน, ตถาคเต ภุญฺชมาเน เทวตา ทิพฺพํ โอชํ ปเตฺต อากิรนฺติ, อุทาหุ ‘สูกรมทฺทเว จ มธุปายาเส จา’ติ ทฺวีสุ เยว ปิณฺฑปาเตสุ อากิริํสู’’ติ? ‘‘สพฺพกาลํ, มหาราช, ตถาคเต ภุญฺชมาเน เทวตา ทิพฺพํ โอชํ คเหตฺวา อุปติฎฺฐิตฺวา อุทฺธฎุทฺธเฎ อาโลเป อากิรนฺติฯ</p>


<p>‘‘ยถา , มหาราช, รโญฺญ สูโท รโญฺญ ภุญฺชนฺตสฺส สูปํ คเหตฺวา อุปติฎฺฐิตฺวา กพเฬ กพเฬ สูปํ อากิรติ, เอวเมว โข, มหาราช, สพฺพกาลํ ตถาคเต ภุญฺชมาเน เทวตา ทิพฺพํ โอชํ คเหตฺวา อุปติฎฺฐิตฺวา อุทฺธฎุทฺธเฎ อาโลเป ทิพฺพํ โอชํ อากิรนฺติฯ เวรญฺชายมฺปิ, มหาราช  , ตถาคตสฺส สุกฺขยวปุลเก  ภุญฺชมานสฺส เทวตา ทิเพฺพน โอเชน เตมยิตฺวา เตมยิตฺวา อุปสํหริํสุ, เตน ตถาคตสฺส กาโย อุปจิโต อโหสี’’ติฯ ‘‘ลาภา วต, ภเนฺต นาคเสน, ตาสํ เทวตานํ, ยา ตถาคตสฺส สรีรปฺปฎิชคฺคเน สตตํ สมิตํ อุสฺสุกฺกมาปนฺนาฯ สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>


<h3>๑๐. ธมฺมเทสนาย อโปฺปสฺสุกฺกปโญฺห</h3>
<p> ‘‘ภเนฺต นาคเสน, ตุเมฺห ภณถ ‘ตถาคเตน จตูหิ จ อสเงฺขฺยเยฺยหิ กปฺปานํ สตสหเสฺสน จ เอตฺถนฺตเร สพฺพญฺญุตญาณํ ปริปาจิตํ มหโต ชนกายสฺส สมุทฺธรณายา’ติฯ ปุน จ ‘สพฺพญฺญุตํ ปตฺตสฺส อโปฺปสฺสุกฺกตาย จิตฺตํ นมิ, โน ธมฺมเทสนายา’ติฯ</p>


<p>‘‘ยถา นาม, ภเนฺต นาคเสน, อิสฺสาโส วา อิสฺสาสเนฺตวาสี วา พหุเก ทิวเส สงฺคามตฺถาย อุปาสนํ สิกฺขิตฺวา สมฺปเตฺต มหายุเทฺธ โอสเกฺกยฺย, เอวเมว โข, ภเนฺต นาคเสน, ตถาคเตน จตูหิ จ อสเงฺขฺยเยฺยหิ กปฺปานํ สตสหเสฺสน จ เอตฺถนฺตเร สพฺพญฺญุตญาณํ ปริปาเจตฺวา มหโต ชนกายสฺส สมุทฺธรณาย สพฺพญฺญุตํ ปเตฺตน ธมฺมเทสนาย โอสกฺกิตํฯ</p>


<p>‘‘ยถา วา ปน, ภเนฺต นาคเสน, มโลฺล วา มลฺลเนฺตวาสี วา พหุเก ทิวเส นิพฺพุทฺธํ สิกฺขิตฺวา สมฺปเตฺต มลฺลยุเทฺธ โอสเกฺกยฺย, เอวเมว โข, ภเนฺต นาคเสน, ตถาคเตน จตูหิ จ อสเงฺขฺยเยฺยหิ กปฺปานํ สตสหเสฺสน จ เอตฺถนฺตเร สพฺพญฺญุตญาณํ ปริปาเจตฺวา มหโต ชนกายสฺส สมุทฺธรณาย สพฺพญฺญุตํ ปเตฺตน ธมฺมเทสนาย โอสกฺกิตํฯ</p>


<p>‘‘กิํ นุ  โข, ภเนฺต นาคเสน, ตถาคเตน ภยา โอสกฺกิตํ, อุทาหุ อปากฎตาย โอสกฺกิตํ, อุทาหุ ทุพฺพลตาย โอสกฺกิตํ, อุทาหุ อสพฺพญฺญุตาย  โอสกฺกิตํ, กิํ ตตฺถ การณํ, อิงฺฆ เม ตฺวํ การณํ พฺรูหิ กงฺขาวิตรณายฯ ยทิ, ภเนฺต นาคเสน, ตถาคเตน จตูหิ จ อสเงฺขฺยเยฺยหิ กปฺปานํ สตสหเสฺสน จ เอตฺถนฺตเร สพฺพญฺญุตญาณํ ปริปาจิตํ มหโต ชนกายสฺส สมุทฺธรณาย, เตน หิ ‘สพฺพญฺญุตํ ปตฺตสฺส อโปฺปสฺสุกฺกตาย จิตฺตํ นมิ, โน ธมฺมเทสนายา’ติ ยํ วจนํ, ตํ มิจฺฉาฯ ยทิ สพฺพญฺญุตํ ปตฺตสฺส อโปฺปสฺสุกฺกตาย จิตฺตํ นมิ  โน ธมฺมเทสนาย, เตน หิ ‘ตถาคเตน จตูหิ จ อสเงฺขฺยเยฺยติ กปฺปานํ สตสหเสฺสน จ เอตฺถนฺตเร สพฺพญฺญุตญาณํ ปริปาจิตํ มหโต ชนกายสฺส สมุทฺธรณายา’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห คมฺภีโร ทุนฺนิเพฺพโฐ ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ปริปาจิตญฺจ, มหาราช, ตถาคเตน จตูหิ จ อสเงฺขฺยเยฺยหิ กปฺปานํ สตสหเสฺสน จ เอตฺถนฺตเร สพฺพญฺญุตญาณํ มหโต ชนกายสฺส สมุทฺธรณาย, ปตฺตสพฺพญฺญุตสฺส จ อโปฺปสฺสุกฺกตาย จิตฺตํ นมิ, โน ธมฺมเทสนายฯ ตญฺจ ปน ธมฺมสฺส คมฺภีรนิปุณทุทฺทสทุรนุโพธสุขุมทุปฺปฎิเวธตํ สตฺตานญฺจ อาลยารามตํ สกฺกายทิฎฺฐิยา ทฬฺหสุคฺคหิตตญฺจ ทิสฺวา ‘กิํ นุ โข, กถํ นุ โข’ติ อโปฺปสฺสุกฺกตาย จิตฺตํ นมิ, โน ธมฺมเทสนาย, สตฺตานํ ปฎิเวธจินฺตนมานสํ เยเวตํฯ</p>


<p>‘‘ยถา, มหาราช, ภิสโกฺก สลฺลกโตฺต อเนกพฺยาธิปริปีฬิตํ นรํ อุปสงฺกมิตฺวา เอวํ จินฺตยติ ‘เกน นุ โข อุปกฺกเมน กตเมน วา เภสเชฺชน อิมสฺส พฺยาธิ วูปสเมยฺยา’ติ, เอวเมว โข, มหาราช, ตถาคตสฺส สพฺพกิเลสพฺยาธิปริปีฬิตํ ชนํ ธมฺมสฺส จ คมฺภีรนิปุณทุทฺทสทุรนุโพธสุขุมทุปฺปฎิเวธตํ ทิสฺวา ‘กิํ นุ โข, กถํ นุ โข’ติ อโปฺปสฺสุกฺกตาย จิตฺตํ นมิ, โน ธมฺมเทสนาย, สตฺตานํ  ปฎิเวธจินฺตนมานสํ เยเวตํฯ</p>


<p>‘‘ยถา, มหาราช, รโญฺญ ขตฺติยสฺส มุทฺธาวสิตฺตสฺส โทวาริกอนีกฎฺฐปาริสชฺชเนคมภฎพล  อมจฺจราชญฺญราชูปชีวิเน ชเน ทิสฺวา เอวํ จิตฺตมุปฺปเชฺชยฺย  ‘กิํ นุ โข, กถํ นุ โข อิเม สงฺคณฺหิสฺสามี’ติ, เอวเมว โข, มหาราช, ตถาคตสฺส ธมฺมสฺส คมฺภีรนิปุณทุทฺทสทุรนุโพธสุขุมทุปฺปฎิเวธตํ สตฺตานญฺจ อาลยารามตํ สกฺกายทิฎฺฐิยา ทฬฺหสุคฺคหิตตญฺจ ทิสฺวา ‘กิํ นุ โข, กถํ นุ โข’ติ อโปฺปสฺสุกฺกตาย จิตฺตํ นมิ, โน ธมฺมเทสนาย, สตฺตานํ ปฎิเวธจินฺตนมานสํ เยเวตํฯ</p>


<p>‘‘อปิ จ, มหาราช, สเพฺพสํ ตถาคตานํ ธมฺมตา เอสา, ยํ พฺรหฺมุนา อายาจิตา ธมฺมํ เทเสนฺติฯ ตตฺถ ปน กิํ การณํ? เย เตน สมเยน มนุสฺสา ตาปสปริพฺพาชกา สมณพฺราหฺมณา, สเพฺพเต พฺรหฺมเทวตา โหนฺติ พฺรหฺมครุกา พฺรหฺมปรายณา, ตสฺมา ตสฺส พลวโต ยสวโต ญาตสฺส ปญฺญาตสฺส อุตฺตรสฺส อจฺจุคฺคตสฺส โอนมเนน สเทวโก โลโก โอนมิสฺสติ โอกเปฺปสฺสติ  อธิมุจฺจิสฺสตีติ อิมินา จ, มหาราช, การเณน ตถาคตา พฺรหฺมุนา อายาจิตา ธมฺมํ เทเสนฺติฯ</p>


<p>‘‘ยถา, มหาราช, โกจิ ราชา วา ราชมหามโตฺต วา ยสฺส โอนมติ อปจิติํ กโรติ, พลวตรสฺส ตสฺส โอนมเนน อวเสสา ชนตา โอนมติ อปจิติํ กโรติ, เอวเมว โข, มหาราช, พฺรเหฺม โอนมิเต ตถาคตานํ สเทวโก โลโก โอนมิสฺสติ, ปูชิตปูชโก มหาราช, โลโก, ตสฺมา โส พฺรหฺมา สเพฺพสํ ตถาคตานํ อายาจติ ธมฺมเทสนาย, เตน จ การเณน ตถาคตา พฺรหฺมุนา อายาจิตา ธมฺมํ เทเสนฺตี’’ติฯ ‘‘สาธุ, ภเนฺต นาคเสน, สุนิเพฺพฐิโต ปโญฺห, อติภทฺรกํ เวยฺยากรณํ, เอวเมตํ ตถา สมฺปฎิจฺฉามี’’ติฯ</p>

</p>


<h3>๑๑. อาจริยานาจริยปโญฺห</h3>
<p> ‘‘ภเนฺต,  นาคเสน, ภาสิตเมฺปตํ ภควตา –</p>


<p>
‘‘‘น เม อาจริโย อตฺถิ, สทิโส เม น วิชฺชติ;  
  
สเทวกสฺมิํ โลกสฺมิํ, นตฺถิ เม ปฎิปุคฺคโล’ติ  
มหาว. ๑๑  
ฯ  
</p>
  
<p>‘‘ปุน จ ภณิตํ ‘อิติ โข, ภิกฺขเว, อาฬาโร กาลาโม อาจริโย เม สมาโน อเนฺตวาสิํ มํ สมานํ อตฺตนา สมสมํ ฐเปสิ, อุฬาราย  จ มํ ปูชาย ปูเชสี’ติฯ ยทิ, ภเนฺต นาคเสน, ตถาคเตน ภณิตํ ‘น เม อาจริโย อตฺถิ, สทิโส เม น วิชฺชติฯ สเทวกสฺมิํ โลกสฺมิํ, นตฺถิ เม ปฎิปุคฺคโล’ติ, เตน หิ ‘อิติ โข, ภิกฺขเว, อาฬาโร กาลาโม อาจริโย เม สมาโน อเนฺตวาสิํ มํ สมานํ อตฺตนา สมสมํ ฐเปสี’ติ ยํ วจนํ, ตํ มิจฺฉาฯ ยทิ ตถาคเตน ภณิตํ ‘อิติ โข, ภิกฺขเว, อาฬาโร กาลาโม อาจริโย เม สมาโน อเนฺตวาสิํ มํ สมานํ อตฺตนา สมสมํ ฐเปสี’ติ, เตน หิ ‘น เม อาจริโย อตฺถิ, สทิโส เม น วิชฺชติฯ สเทวกสฺมิํ โลกสฺมิํ, นตฺถิ เม ปฎิปุคฺคโล’ติ ตมฺปิ วจนํ มิจฺฉาฯ อยมฺปิ อุภโต โกฎิโก ปโญฺห ตวานุปฺปโตฺต, โส ตยา นิพฺพาหิตโพฺพ’’ติฯ</p>


<p>‘‘ภาสิตเมฺปตํ , มหาราช, ตถาคเตน ‘น เม อาจริโย อตฺถิ, สทิโส เม น วิชฺชติฯ สเทวกสฺมิํ โลกสฺมิํ, นตฺถิ เม ปฎิปุคฺคโล’ติ, ภณิตญฺจ ‘อิติ โข, ภิกฺขเว, อาฬาโร กาลาโม อาจริโย เม สมาโน อเนฺตวาสิํ มํ สมานํ อตฺตนา สมสมํ ฐเปสิ, อุฬาราย จ มํ ปูชาย ปูเชสี’ติฯ</p>


<p>‘‘ตญฺจ ปน วจนํ ปุเพฺพว สโมฺพธา อนภิสมฺพุทฺธสฺส โพธิสตฺตเสฺสว สโต อาจริยภาวํ สนฺธาย ภาสิตํฯ</p>


<p>‘ปญฺจิเม, มหาราช, ปุเพฺพว สโมฺพธา อนภิสมฺพุทฺธสฺส โพธิสตฺตสฺส สโต อาจริยา, เยหิ อนุสิโฎฺฐ โพธิสโตฺต ตตฺถ ตตฺถ ทิวสํ วีตินาเมสิฯ กตเม ปญฺจ? เย เต, มหาราช, อฎฺฐ พฺราหฺมณา ชาตมเตฺต โพธิสเตฺต ลกฺขณานิ  ปริคฺคณฺหิํสุ, เสยฺยถีทํ, ราโม ธโช ลกฺขโณ มนฺตี ยโญฺญ สุยาโม สุโภโช สุทโตฺตติฯ เต ตสฺส โสตฺถิํ ปเวทยิตฺวา รกฺขากมฺมํ อกํสุ, เต จ ปฐมํ อาจริยาฯ</p>


<p>‘‘ปุน จปรํ, มหาราช, โพธิสตฺตสฺส ปิตา สุโทฺธทโน ราชา ยํ เตน สมเยน อภิชาตํ อุทิจฺจชาติมนฺตํ ปทกํ เวยฺยากรณํ ฉฬงฺควนฺตํ สพฺพมิตฺตํ นาม พฺราหฺมณํ อุปเนตฺวา โสวเณฺณน ภิงฺคาเรน  อุทกํ โอโณเชตฺวา ‘อิมํ กุมารํ สิกฺขาเปหี’ติ อทาสิ, อยํ ทุติโย อาจริโยฯ</p>


<p>‘‘ปุน  จปรํ, มหาราช, ยา สา เทวตา โพธิสตฺตํ สํเวเชสี, ยสฺสา วจนํ สุตฺวา โพธิสโตฺต สํวิโคฺค อุพฺพิโคฺค ตสฺมิํ เยว ขเณ เนกฺขมฺมํ นิกฺขมิตฺวา ปพฺพชิ, อยํ ตติโย อาจริโยฯ</p>


<p>‘‘ปุน จปรํ, มหาราช, อาฬาโร กาลาโม อากิญฺจญฺญายตนสฺส ปริกมฺมํ อาจิกฺขิ, อยํ จตุโตฺถ อาจริโยฯ</p>


<p>‘‘ปุน จปรํ, มหาราช, อุทโก รามปุโตฺต เนวสญฺญานาสญฺญายตนสฺส ปริกมฺมํ อาจิกฺขิ , อยํ ปญฺจโม อาจริโยฯ อิเม โข, มหาราช, ปุเพฺพว สโมฺพธา อนภิสมฺพุทฺธสฺส โพธิสตฺตสฺส สโต ปญฺจ อาจริยาฯ เต จ ปน อาจริยา โลกิเย ธเมฺมฯ อิมสฺมิญฺจ ปน, มหาราช, โลกุตฺตเร ธเมฺม สพฺพญฺญุตญาณปฺปฎิเวธาย นตฺถิ ตถาคตสฺส อนุตฺตโร อนุสาสโก, สยมฺภู , มหาราช, ตถาคโต อนาจริยโก, ตสฺมา การณา ตถาคเตน ภณิตํ ‘น เม อาจริโย อตฺถิ, สทิโส เม น วิชฺชติฯ สเทวกสฺมิํ โลกสฺมิํ, นตฺถิ เม ปฎิปุคฺคโล’ติฯ ‘‘สาธุ, ภเนฺต นาคเสน, เอวเมตํ ตถา สมฺปฎิจฺฉามี’’ติฯ</p>

</p>

</p>

</p>

</p>





