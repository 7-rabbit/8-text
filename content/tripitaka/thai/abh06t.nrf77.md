<h1>๕. ปญฺจโม ปริเจฺฉโท</h1>
<h3>นิพฺพานปญฺญตฺติปริทีปโน</h3>
<ol>
<li>
ราคาทีนํ  
ขยํ วุตฺตํ, นิพฺพานํ สนฺติลกฺขณํ;  
  
สํสารทุกฺขสนฺตาปตตฺตสฺสาลํ สเมตเวฯ  
</li>
  
<li>
ขยมตฺตํ น นิพฺพานํ, สคมฺภีราทิวาจโต;  
  
อภาวสฺส หิ กุมฺมานํ, โลมเสฺสว น วาจตาฯ  
</li>
  
<li>
ขโยติ วุจฺจเต มโคฺค, ตปฺปาปตฺตา อิทํ ขยํ;  
  
อรหตฺตํ วิยุปฺปาท-วยาภาวา ธุวญฺจ ตํฯ  
</li>
  
<li>
สงฺขตํ สมฺมุติญฺจาปิ, ญาณมาลมฺพ เนว หิ;  
  
ฉิเนฺท มเล ตโต วตฺถุ, อิจฺฉิตพฺพมสงฺขตํฯ  
</li>
  
<li>
ปตฺตุกาเมน ตํ สนฺติํ, ฉพฺพิสุทฺธิํ สมาทิย;  
  
ญาณทสฺสนสุทฺธี ตุ, สาเธตพฺพา หิตตฺถินาฯ  
</li>
  
<li>
เจตนาทิวิธา  
สีล-สุทฺธิ  
ตตฺถ จตุพฺพิธา;  
  
โสปจารสมาธี ตุ,  
จิตฺตสุทฺธี  
ติ วุจฺจเตฯ  
</li>
  
<li>
สมฺปาเทตฺวาทิเทฺวสุทฺธิํ, นมนา นามํ ตุ รุปฺป-  
  
โต รูปํ นตฺถิ อตฺตาทิวตฺถูติ จ ววตฺถเปฯ  
</li>
  
<li>
มณินฺธนาตเป  
อคฺคิ, อสโนฺตปิ สมาคเม;  
  
ยถา โหติ ตถา จิตฺตํ, วตฺถาลมฺพาทิสงฺคเมฯ  
</li>
  
<li>
ปงฺคุลนฺธา ยถา คนฺตุํ, ปเจฺจกมสมตฺถกา;  
  
ยนฺติ ยุตฺตา ยถา เอวํ, นามรูปวฺหยา กฺริยาฯ  
</li>
  
<li>
น นามรูปโต อโญฺญ, อตฺตาทิ อิติ ทสฺสนํ;  
  
โสธนตฺตา หิ ทุทฺทิฎฺฐิํ,  
ทิฎฺฐิสุทฺธี  
ติ วุจฺจติฯ  
</li>
  
<li>
อวิชฺชาตณฺหุปาทาน-กเมฺมนาทิมฺหิ  
ตํ ทฺวยํ;  
  
รูปํ กมฺมาทิโต นามํ, วตฺถาทีหิ ปวตฺติยํฯ  
</li>
  
<li>
สทา สพฺพตฺถ สเพฺพสํ, สทิสํ น ยโต ตโต;  
  
นาเหตุนาโญฺญ อตฺตาทินิจฺจเหตูติ ปสฺสติฯ  
</li>
  
<li>
เอวํ ตีรยเต กงฺขา, ยาย ปญฺญาย ปจฺจเย;  
  
ทิฎฺฐตฺตา สุทฺธิ สา  
กงฺขาตรณํ  
อิติ วุจฺจติฯ  
</li>
  
<li>
ปตฺตญฺญาตปริโญฺญ โส, อตฺรโฎฺฐ ยตเตยติ;  
  
ตีรณวฺหปริญฺญาย, วิสุทฺธตฺถํ สทาทโรฯ  
</li>
  
<li>
ติกาลาทิวสา ขเนฺธ, สมาเสตฺวา กลาปโต;  
  
อนิจฺจา ทุกฺขานตฺตาติ, อาโท เอวํ วิปสฺสติฯ  
</li>
  
<li>
ขนฺธานิจฺจา ขยเฎฺฐน, ภยเฎฺฐน ทุขาว เต;  
  
อนตฺตาสารกเฎฺฐน, อิติ ปเสฺส ปุนปฺปุนํฯ  
</li>
  
<li>
อากาเรหิ อนิจฺจาทิจตฺตาลีเสหิ สมฺมเส;  
  
ลกฺขณานํ วิภูตตฺถํ, ขนฺธานํ ปน สพฺพโสฯ  
</li>
  
<li>
เอวญฺจาปิ อสิชฺฌเนฺต, นวธา นิสิตินฺทฺริโย;  
  
สตฺตกทฺวยโต สมฺมา, รูปารูเป วิปสฺสเยฯ  
</li>
  
<li>
รูปมาทานนิเกฺขปา, วโยวุทฺธตฺตคามิโต;  
  
สมฺมเสวนฺนชาทีหิ, ธมฺมตารูปโตปิ จฯ  
</li>
  
<li>
นามํ กลาปยมโต, ขณโต กมโตปิ จ;  
  
ทิฎฺฐิมานนิกนฺตีนํ, ปเสฺส อุคฺฆาฎนาทิโตฯ  
</li>
  
<li>
อวิชฺชาตณฺหากมฺมนฺน-เหตุโต  
รูปํ อุพฺภเว;  
  
วินาหารํ สผเสฺสหิ, เวทนาทิตฺตยํ ภเวฯ  
</li>
  
<li>
เตหิเยว วินา ผสฺสํ,  
  
นามรูปาธิเกหิ ตุ;  
  
จิตฺตํ  
เหตุกฺขยา โส โส,  
  
เวติ เว ตสฺส ตสฺส ตุฯ  
</li>
  
<li>
เหตุโตทยนาเสวํ, ขโณทยวเยนปิ;  
  
อิติ ปญฺญาสากาเรหิ, ปเสฺส ปุนูทยพฺพยํฯ  
</li>
  
<li>
โยคิเสฺสวํ สมารทฺธอุทยพฺพยทสฺสิโน;  
  
ปาตุโภนฺติ อุปเกฺลสา, สภาวา เหตุโตปิ จฯ  
</li>
  
<li>
เต โอภาสมตุสฺสาหปสฺสทฺธิสุขุเปกฺขนา;  
  
สติ ปีตาธิโมโกฺข จ, นิกนฺติ จ ทสีริตาฯ  
</li>
  
<li>
ตณฺหาทิฎฺฐุนฺนติคฺคาหวตฺถุโต ติํสธา เต จ;  
  
ตทุปฺปเนฺน จเล พาโล, อมเคฺค มคฺคทสฺสโกฯ  
</li>
  
<li>
วิปสฺสนา ปโถกฺกนฺตา, ตทาสิ มติมาธุนา;  
  
น มโคฺค คาหวตฺถุตฺตา, เตสํ อิติ วิปสฺสติฯ  
</li>
  
<li>
อุปเกฺลเส อนิจฺจาทิ-วสเค โสทยพฺพเย;  
  
ปสฺสโต วีถิโนกฺกนฺตทสฺสนํ วุจฺจเต ปโถฯ  
</li>
  
<li>
มคฺคามเคฺค ววเตฺถตฺวา, ยา ปญฺญา เอวมุฎฺฐิตา;  
  
มคฺคามคฺคิกฺข  
สงฺขาตา, สุทฺธิ สา ปญฺจมี ภเวฯ  
</li>
  
<li>
ปหานวฺหปริญฺญาย, อาทิโต สุทฺธิสิทฺธิยา;  
  
ตีรณวฺหปริญฺญาย, อนฺตโค ยตเตธุนาฯ  
</li>
  
<li>
ชายเต นวญาณี สา, วิสุทฺธิ กมโตทย-  
  
พฺพยาที ฆฎมานสฺส, นว โหนฺติ ปเนตฺถ หิฯ  
</li>
  
<li>
สนฺตตีริยโต เจว, ฆเนนาปิ จ ฉนฺนโต;  
  
ลกฺขณานิ น ขายเนฺต, สํกิลิฎฺฐา วิปสฺสนาฯ  
</li>
  
<li>
ตโตตฺร  
  
สมฺมเส  
ภิโยฺย, ปุนเท  
วุทยพฺพยํ  
;  
  
เตนานิจฺจาทิสมฺปสฺสํ, ปฎุตํ ปรมํ วเชฯ  
</li>
  
<li>
อาวเฎฺฎตฺวา  
ยทุปฺปาทฎฺฐิติอาทีหิ ปสฺสโต;  
  
ภเงฺคว ติฎฺฐเต ญาณํ, ตทา  
ภงฺคมตี  
สิยาฯ  
</li>
  
<li>
เอวํ ปสฺสยโต ภงฺคํ, ติภโว ขายเต ยทา;  
  
สีหาทิว ภยํ หุตฺวา, สิยา ลทฺธา  
ภยิกฺขณา  
ฯ  
</li>
  
<li>
สาทีนวา ปติฎฺฐเนฺต, ขนฺธาทิตฺตฆรํ วิย;  
  
ยทา ตทา สิยา ลทฺธา,  
อาทีนวา  
นุปสฺสนาฯ  
</li>
  
<li>
สงฺขาราทีนวํ ทิสฺวา, รมเต น ภวาทิสุ;  
  
มติ ยทา ตทา ลทฺธา, สิยา  
นิพฺพิท  
ปสฺสนาฯ  
</li>
  
<li>
ญาณํ มุจฺจิตุกามํ เต, สพฺพภูสงฺขเต ยทา;  
  
ชาลาทีหิ จ มจฺฉาที, ตทา ลทฺธา  
จชฺชมติ  
ฯ  
</li>
  
<li>
สงฺขาเร อสุภานิจฺจทุกฺขโตนตฺตโต มติ;  
  
ปสฺสนฺตี จตฺตุมุสฺสุกฺกา,  
ปฎิสงฺขา  
นุปสฺสนาฯ  
</li>
  
<li>
วุตฺตาตฺร ปฎุภาวาย, สพฺพญาณปวตฺติยา;  
  
มีนสญฺญาย สปฺปสฺส, คาหลุทฺทสโมปมาฯ  
</li>
  
<li>
อตฺตตฺตนิยโต สุญฺญํ, ทฺวิธา ‘‘นาหํ กฺวจา’’ทินา;  
  
จตุธา ฉพฺพิธา จาปิ, พหุธา ปสฺสโต ภุสํฯ  
</li>
  
<li>
อาวฎฺฎติคฺคิมาสชฺช,  
  
นฺหารูว มติ สงฺขตํ;  
  
จตฺตภริโย ยถา โทเส,  
  
ตถา ตํ สมุเปกฺขเตฯ  
</li>
  
<li>
ตาว สาทีนวานมฺปิ, ลกฺขเณ ติฎฺฐเต มติ;  
  
น ปเสฺส ยาว สา ตีรํ, สามุทฺทสกุณี ยถาฯ  
</li>
  
<li>
  
สงฺขารุเปกฺขาญาณา  
ยํ, สิขาปตฺตา วิปสฺสนา;  
  
วุฎฺฐานคามินีติ จ,  
สานุโลมา  
ติ วุจฺจติฯ  
</li>
  
<li>
ปตฺวา  
  
โมกฺขมุขํ สตฺต, สาเธติริยปุคฺคเล;  
  
ฌานงฺคาทิปฺปเภเท จ, ปาทกาทิวเสน สาฯ  
</li>
  
<li>
อนิจฺจโต หิ วุฎฺฐานํ, ยทิ ยสฺสาสิ โยคิโน;  
  
โสธิโมกฺขสฺส พาหุลฺลา, ติกฺขสทฺธินฺทฺริโย ภเวฯ  
</li>
  
<li>
ทุกฺขโตนตฺตโต ตเญฺจ, สิยา โหนฺติ กเมน เต;  
  
ปสฺสทฺธิเวทพาหุลฺลา, ติเกฺขกคฺคมตินฺทฺริยาฯ  
</li>
  
<li>
ปญฺญาธุรตฺตมุทฺทิฎฺฐํ, วุฎฺฐานํ ยทินตฺตโต;  
  
สทฺธาธุรตฺตํ เสเสหิ, ตํ วิยาภินิเวสโตฯ  
</li>
  
<li>
เทฺว ติกฺขสทฺธสมถา, สิยุํ สทฺธานุสาริโน;  
  
อาโท มเชฺฌสุ ฐาเนสุ, ฉสุ สทฺธาวิมุตฺตกาฯ  
</li>
  
<li>
อิตโร ธมฺมานุสารีโท, ทิฎฺฐิปฺปโตฺต อนนฺตเก;  
  
ปญฺญามุโตฺตภยตฺถเนฺต, อฌานิฌานิกา จ เตฯ  
</li>
  
<li>
ติกฺขสทฺธสฺส จเนฺตปิ, สทฺธามุตฺตตฺตมีริตํ;  
  
วิสุทฺธิมเคฺค  
มชฺฌสฺส, กายสกฺขิตฺตมฎฺฐสุฯ  
</li>
  
<li>
วุตฺตํ โมกฺขกถายํ ยํ, ติกฺขปญฺญารหสฺส ตุ;  
  
ทิฎฺฐิปตฺตตฺตํ เหตญฺจ, ตญฺจ นตฺถาภิธมฺมิเกฯ  
</li>
  
<li>
เต สเพฺพ อฎฺฐโมกฺขานํ, ลาภี เจ ฉสุ มชฺฌสุ;  
  
กายสกฺขี สิยุํ อเนฺต, อุภโตภาคมุตฺตกาฯ  
</li>
  
<li>
อนุโลมานิ จตฺตาริ, ตีณิ เทฺว วา ภวนฺติ หิ;  
  
มคฺคสฺส วีถิยํ มนฺทมชฺฌติกฺขมติพฺพสาฯ  
</li>
  
<li>
  
วิสุทฺธิมเคฺค  
จตฺตาริ, ปฎิสิทฺธานิ สพฺพถา;  
  
เอว  
มฎฺฐสาลินิยา,  
วุตฺตตฺตา เอวมีริตํฯ  
</li>
  
<li>
ภวงฺคาสนฺนโทโสปิ, นปฺปนาย ถิรตฺตโต;  
  
สุทฺธิํ  
ปฎิปทาญาณทสฺสเน  
วํ ลเภ ยติฯ  
</li>
  
<li>
อาวชฺชํ  
  
วิย มคฺคสฺส, ฉฎฺฐสตฺตมสุทฺธินํ;  
  
อนฺตรา สนฺติมารพฺภ, เตหิ โคตฺรภุ ชายเตฯ  
</li>
  
<li>
สํโยชนตฺตยเจฺฉที,  
มโคฺค  
อุปฺปชฺชเต ตโต;  
  
ผลานิ  
เอกํ เทฺว ตีณิ, ตโต วุตฺตมติกฺกมาฯ  
</li>
  
<li>
ตถา ภาวยโต โหติ, ราคโทสตนูกรํ;  
  
ทุติโย ตปฺผลํ ตมฺหา,  
สกทาคามิ  
ตปฺผลีฯ  
</li>
  
<li>
เอวํ ภาวยโต ราคโทสนาสกรุพฺภเว;  
  
ตติโย ตปฺผลํ ตมฺหา, ตปฺผลโฎฺฐ  
นาคามิโก  
ฯ  
</li>
  
<li>
เอวํ ภาวยโต เสสโทสนาสกรุพฺภเว;  
  
จตุโตฺถ ตปฺผลํ ตมฺหา,  
อรหา  
ตปฺผลฎฺฐโกฯ  
</li>
  
<li>
กตกิโจฺจ ภวเจฺฉโท, ทกฺขิเณโยฺยปธิกฺขยา;  
  
นิพฺพุติํ ยาติ ทีโปว, สพฺพทุกฺขนฺตสญฺญิตํฯ  
</li>
  
<li>
เอวํ สิทฺธา สิยา  
สุทฺธิ, ญาณทสฺสน  
สญฺญิตา;  
  
วุตฺตํ เอตฺตาวตา สจฺจํ, ปรมตฺถํ สมาสโตฯ  
</li>
  
<li>
สจฺจํ สมฺมุติ สตฺตาทิอวตฺถุ วุจฺจเต ยโต;  
  
น ลพฺภาลาตจกฺกํว, ตํ หิ รูปาทโย วินาฯ  
</li>
  
<li>
เตน เตน ปกาเรน, รูปาทิํ น วิหาย ตุ;  
  
ตถา ตถาภิธานญฺจ, คาหญฺจ วตฺตเต ตโตฯ  
</li>
  
<li>
ลพฺภเต ปริกเปฺปน, ยโต ตํ น มุสา ตโต;  
  
อวุตฺตาลมฺพมิจฺจาหุ, ปริตฺตาทีสฺววาจโตฯ  
</li>
  
<li>
ปาปกลฺยาณมิโตฺตยํ, สโตฺตติ ขนฺธสนฺตติ;  
  
เอกเตฺตน คเหตฺวาน, โวหรนฺตีธ ปณฺฑิตาฯ  
</li>
  
<li>
ปถวาทิ วิเยโกปิ, ปุคฺคโล น ยโต ตโต;  
  
กุทิฎฺฐิวตฺถุภาเวน, ปุคฺคลคฺคหณํ ภเวฯ  
</li>
  
<li>
เอตํ  
วิสยโต กตฺวา, สงฺขาทีหิ ปเทหิ ตุ;  
  
อวิชฺชมานปญฺญตฺติ, อิติ ตญฺญูหิ ภาสิตาฯ  
</li>
  
<li>
ปญฺญตฺติ  
วิชฺชมานสฺส, รูปาทิวิสยตฺตโต;  
  
กายํ ปญฺญตฺติ เจ สุฎฺฐุ, วทโต สุณ สจฺจโตฯ  
</li>
  
<li>
สวิญฺญตฺติวิกาโร หิ, สโทฺท สจฺจทฺวยสฺส ตุ;  
  
ปญฺญาปนตฺตา ปญฺญตฺติ,  
อิติ ตญฺญูหิ ภาสิตาฯ  
</li>
  
<li>
ปจฺจุปฺปนฺนาทิอาลมฺพํ, นิรุตฺติปฎิสมฺภิทา-  
  
ญาณสฺสาติ อิทเญฺจวํ, สติ ยุชฺชติ นาญฺญถาฯ  
</li>
  
<li>
สทฺทาภิเธยฺยสงฺขาทิ, อิติ เจ สพฺพวตฺถุนํ;  
  
ปญฺญาเปตพฺพโต  
โหติ,  
ปญฺญตฺติ  
ปทสงฺคโหฯ  
</li>
  
<li>
‘‘สเพฺพ ปญฺญตฺติธมฺมา’’ติ, เทเสตพฺพํ ตถา สติ;  
  
อถ ปญฺญาปนสฺสาปิ, ปญฺญาเปตพฺพวตฺถุนํฯ  
</li>
  
<li>
วิภาคํ ญาปนตฺถํ หิ, ตถุเทฺทโส กโตติ เจ;  
  
น กตฺตพฺพํ วิสุํ เตน, ปญฺญตฺติปถสงฺคหํฯ  
</li>
  
<li>
ปญฺญาปิยตฺตา จตูหิ, ปญฺญตฺตาทิปเทหิ สา;  
  
ปเรหิ ปญฺญาปนตฺตา, อิติ อาจริยาพฺรวุํฯ  
</li>
  
<li>
รูปาทโย อุปาทาย, ปญฺญาเปตพฺพโต กิร;  
  
อวิชฺชมาโนปาทายปญฺญตฺติ ปฐมา ตโตฯ  
</li>
  
<li>
โสตวิญฺญาณสนฺตานานนฺตรํ ปตฺตชาตินา;  
  
คหิตปุพฺพสเงฺกตมโนทฺวาริกเจตสาฯ  
</li>
  
<li>
ปญฺญาเปนฺติ คหิตาย, ยาย สตฺตรถาทโย;  
  
อิติ สา นามปญฺญตฺติ, ทุติยาติ จ กิตฺติตาฯ  
</li>
  
<li>
สทฺทโต อญฺญนามาวโพเธนตฺถาวโพธนํ;  
  
กิจฺฉสาธนโต ปุพฺพนโย เอว ปสํสิโยฯ  
</li>
  
<li>
สา  
วิชฺชมานปญฺญตฺติ, ตถา อวิชฺชมานตา;  
  
วิชฺชมาเนน จาวิชฺชมานา ตพฺพิปรีตกาฯ  
</li>
  
<li>
อวิชฺชมาเนน วิชฺชมานตพฺพิปรีตกา;  
  
อิเจฺจตา ฉพฺพิธา ตาสุ, ปฐมา มติอาทิกาฯ  
</li>
  
<li>
สโตฺต  
สโทฺธ นรุสฺสาโห,  
  
เสนิโย มนเจตนา;  
  
อิเจฺจวเมตา วิเญฺญยฺยา,  
  
กมโต ทุติยาทิกาฯ  
</li>
  
<li>
เอวํ ลกฺขณโต ญตฺวา,  
  
สจฺจทฺวยมสงฺกรํ;  
  
กาตโพฺพ ปน โวหาโร,  
  
วิญฺญูหิ น ยถา ตถาติฯ  
</li>
  
อิติ สจฺจสเงฺขเป นิพฺพานปญฺญตฺติปริทีปโน นาม  
</li>
  
ปญฺจโม ปริเจฺฉโทฯ  
</li>
  
สจฺจสเงฺขโป นิฎฺฐิโตฯ  
</li>
  
  
  
  
  