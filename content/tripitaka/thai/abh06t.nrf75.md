<h1>๓. ตติโย ปริเจฺฉโท</h1>
<h3>จิตฺตปวตฺติปริทีปโน</h3>
<ol>
<li>
  
จิตฺตํ  
วิสยคฺคาหํ ตํ, ปากาปากทโต ทุธา;  
  
กุสลากุสลํ ปุพฺพํ, ปรมพฺยากตํ มตํฯ  
</li>
  
<li>
กุสลํ  
ตตฺถ กามาทิภูมิโต จตุธา สิยา;  
  
อฎฺฐ ปญฺจ จตฺตาริ จ, จตฺตาริ กมโต กถํฯ  
</li>
  
<li>
โสมนสฺสมติยุตฺตมสงฺขารมนเมกํ;  
  
สสงฺขารมนเญฺจกํ, ตถา หีนมติทฺวยํฯ  
</li>
  
<li>
ตโถเปกฺขามติยุตฺตํ, มติหีนนฺติ อฎฺฐธา;  
  
กามาวจรปุเญฺญ  
ตฺถ, ภิชฺชเต เวทนาทิโตฯ  
</li>
  
<li>
ทานํ  
สีลญฺจ ภาวนา, ปตฺติทานานุโมทนา;  
  
เวยฺยาวจฺจาปจายญฺจ, เทสนา สุติ ทิฎฺฐิชุฯ  
</li>
  
<li>
เอเตเสฺวกมยํ หุตฺวา, วตฺถุํ นิสฺสาย วา น วา;  
  
ทฺวารหีนาทิโยนีนํ, คติยาทิปฺปเภทวาฯ  
</li>
  
<li>
ติกาลิกปริตฺตาทิโคจเรเสฺวกมาทิย;  
  
อุเทติ กาลมุตฺตํ วา, มติหีนํ วินามลํฯ  
</li>
  
<li>
ฉโคจเรสุ รูปาทิปญฺจกํ ปญฺจ โคจรา;  
  
เสสํ รูปมรูปญฺจ, ปญฺญตฺติ ฉฎฺฐโคจโรฯ  
</li>
  
<li>
ญาณยุตฺตวรํ ตตฺถ, ทตฺวา สนฺธิํ ติเหตุกํ;  
  
ปจฺฉา ปจฺจติ ปากานํ, ปวเตฺต อฎฺฐเก ทุเวฯ  
</li>
  
<li>
เตสุเยว นิหีนํ ตุ, ทตฺวา สนฺธิํ ทุเหตุกํ;  
  
เทติ ทฺวาทส ปาเก จ, ปวเตฺต ธียุตํ วินาฯ  
</li>
  
<li>
เอวํ ธีหีนมุกฺกฎฺฐํ, สนฺธิยญฺจ ปวตฺติยํ;  
  
หีนํ ปนุภยตฺถาปิ, เหตุหีเนว ปจฺจติฯ  
</li>
  
<li>
กามสุคติยํเยว, ภวโภคททํ อิทํ;  
  
รูปาปาเย ปวเตฺตว, ปจฺจเต อนุรูปโตฯ  
</li>
  
<li>
วิตกฺกจารปีตีหิ, สุเขกคฺคยุตํ มนํ;  
  
อาทิ จาราทิปีตาทิสุขาทีหิ ปรํ ตยํฯ  
</li>
  
<li>
อุเปเกฺขกคฺคตายนฺตมารุปฺปเญฺจวมงฺคโต  
;  
  
ปญฺจธา  
รูปปุญฺญํ  
ตุ, โหตารมฺมณโต ปนฯ  
</li>
  
<li>
อาทิสฺสาสุภมนฺตสฺสุ-  
  
เปกฺขา เมตฺตาทโย ตโย;  
  
อาโท จตุนฺนํ ปญฺจนฺนํ,  
  
สสฺสาสกสิณานิ ตุฯ  
</li>
  
<li>
นภตมฺมนตสฺสุญฺญตจฺจิตฺตจตุโคจเร;  
  
กเมนาติกฺกมา  
รุปฺปปุญฺญํ  
โหติ จตุพฺพิธํฯ  
</li>
  
<li>
อมลํ  
สนฺติมารพฺภ, โหติ ตํ มคฺคโยคโต;  
  
จตุธา ปาทกชฺฌานเภทโต ปุน วีสติฯ  
</li>
  
<li>
ทิฎฺฐิกงฺขานุทํ อาทิ, กามโทสตนูกรํ;  
  
ปรํ ปรํ ตทุเจฺฉที, อนฺตํ เสสกนาสกํฯ  
</li>
  
<li>
เอวํ ภูมิตฺตยํ ปุญฺญํ, ภาวนามยเมตฺถ หิ;  
  
ปฐมํ วตฺถุํ นิสฺสาย, ทุติยํ อุภเยนปิฯ  
</li>
  
<li>
ตติเย อาทิ นิสฺสาย,  
  
เสสา นิสฺสาย วา น วา;  
  
โหนฺติ อาทิทฺวยํ ตตฺถ,  
  
สาเธติ สกภูภวํฯ  
</li>
  
<li>
สาเธตานุตฺตรํ สนฺติํ, อภิญฺญา ปนิเธว ตุ;  
  
ฌานูทยผลตฺตา น, ผลทานาปิ สมฺภวาฯ  
</li>
  
<li>
นาญฺญภูผลทํ กมฺมํ, รูปปากสฺส โคจโร;  
  
สกมฺมโคจโรเยว, น จโญฺญยมสมฺภโวฯ  
</li>
  
<li>
ปาปํ กามิกเมเวกํ, เหตุโต ตํ ทฺวิธา ปุน;  
  
มูลโต ติวิธํ โลภ-โทสโมหวสา สิยาฯ  
</li>
  
<li>
โสมนสฺสกุทิฎฺฐีหิ  
, ยุตฺตเมกมสงฺขรํ;  
  
สสงฺขารมนเญฺจกํ, หีนทิฎฺฐิทฺวยํ ตถาฯ  
</li>
  
<li>
อุเปกฺขาทิฎฺฐิยุตฺตมฺปิ, ตถา ทิฎฺฐิวิยุตฺตกํ;  
  
เวทนาทิฎฺฐิอาทีหิ,  
โลภมูเล  
วมฎฺฐธาฯ  
</li>
  
<li>
สทุกฺขโทสาสงฺขารํ, อิตรํ  
โทสมูลกํ  
;  
  
โมหมูล  
มฺปิ โสเปกฺขํ, กงฺขุทฺธจฺจยุตํ ทฺวิธาฯ  
</li>
  
<li>
ตตฺถ โทสทฺวยํ วตฺถุํ, นิสฺสาเยวิตเร ปน;  
  
นิสฺสาย วา น วา โหนฺติ, วธาทิสหิตา กถํฯ  
</li>
  
<li>
ผรุสฺสวธพฺยาปาทา, สโทเสน สโลภโต;  
  
กุทิฎฺฐิเมถุนาภิชฺฌา, เสสา กมฺมปถา ทฺวิภิฯ  
</li>
  
<li>
สนฺธิํ  
จตูสฺวปาเยสุ, เทติ สพฺพตฺถ วุตฺติยํ;  
  
ปจฺจเต โคจรํ ตสฺส, สกลํ อมลํ วินาฯ  
</li>
  
<li>
อพฺยากตํ ทฺวิธา ปาก-กฺริยา ตตฺถาทิ ภูมิโต;  
  
จตุธา กามปาเกตฺถ, ปุญฺญปากาทิโต ทุธาฯ  
</li>
  
<li>
ปุญฺญปากา ทฺวิธาเหตุ-สเหตูติ ทฺวิรฎฺฐกา;  
  
อเหตู ปญฺจ ญาณานิ, คหณํ ตีรณา อุโภฯ  
</li>
  
<li>
กายญาณํ สุขี ตตฺถ, โสมนสฺสาทิ ตีรณํ;  
  
โสเปกฺขานิ ฉ เสสานิ, สปุญฺญํว สเหตุกํฯ  
</li>
  
<li>
เกวลํ สนฺธิภวงฺค-ตทาลมฺพจุติพฺพสา;  
  
ชายเต เสสเมตสฺส, ปุเพฺพ วุตฺตนยา นเยฯ  
</li>
  
<li>
มนุสฺสวินิปาตีนํ, สนฺธาทิ อนฺตตีรณํ;  
  
โหติ อเญฺญน กเมฺมน, สเหตุปิ อเหตุนํฯ  
</li>
  
<li>
ปาปชา ปุญฺญชาเหตุ-สมา ตีรํ วินาทิกํ;  
  
สทุกฺขํ กายวิญฺญาณํ, อนิฎฺฐารมฺมณา อิเมฯ  
</li>
  
<li>
เต  
สาตโคจรา เตสุ, ทฺวิฎฺฐานํ อาทิตีรณํ;  
  
ปญฺจฎฺฐานาปรา เทฺว เต, ปริตฺตวิสยาขิลาฯ  
</li>
  
<li>
สมฺปฎิจฺฉทฺวิปญฺจนฺนํ, ปญฺจ รูปาทโย ตหิํ;  
  
ปจฺจุปฺปนฺนาว เสสานํ, ปากานํ ฉ ติกาลิกาฯ  
</li>
  
<li>
รูปารูปวิปากานํ, สพฺพโส สทิสํ วเท;  
  
สกปุเญฺญน สนฺธาทิ-สกิจฺจตฺตยตํ วินาฯ  
</li>
  
<li>
สมานุตฺตรปากาปิ, สกปุเญฺญน สพฺพโส;  
  
หิตฺวา โมกฺขมุขํ ตํ หิ, ทฺวิธา มเคฺค ติธา ผเลฯ  
</li>
  
<li>
กฺริยา ติธามลาภาวา,  
  
ภูมิโต ตตฺถ กามิกา;  
  
ทฺวิธา เหตุสเหตูติ,  
  
ติธาเหตุ ตหิํ กถํฯ  
</li>
  
<li>
อาวชฺชหสิตาวชฺชา  
, โสเปกฺขสุขุเปกฺขวา;  
  
ปญฺจฉกามาวจรา, สกลารมฺมณา จ เตฯ  
</li>
  
<li>
สเหตุรูปรูปา จ, สกปญฺญํวารหโต;  
  
วุตฺติยา น ผเล ปุปฺผํ, ยถา ฉินฺนลตา ผลํฯ  
</li>
  
<li>
อนาเสวนยาวชฺช-ทฺวยํ ปุถุชฺชนสฺส หิ;  
  
น ผเล วตฺตมานมฺปิ, โมฆปุปฺผํ ผลํ ยถาฯ  
</li>
  
<li>
ติสตฺต ทฺวิฉ ฉตฺติํส, จตุปญฺจ ยถากฺกมํ;  
  
ปุญฺญํ ปาปํ ผลํ กฺริยา,  
เอกูนนวุตีวิธํ  
ฯ  
</li>
  
<li>
สนฺธิ ภวงฺคมาวชฺชํ, ทสฺสนาทิกปญฺจกํ;  
  
คหตีรณโวฎฺฐพฺพ-ชวตโคฺคจรํ จุติฯ  
</li>
  
<li>
อิติ เอสํ ทฺวิสตฺตนฺนํ, กิจฺจวุตฺติวสาธุนา;  
  
จิตฺตปฺปวตฺติ  
ฉทฺวาเร, สเงฺขปา วุจฺจเต กถํฯ  
</li>
  
<li>
กาเม  
สราคินํ กมฺม-นิมิตฺตาทิ จุติกฺขเณ;  
  
ขายเต มนโสเยว, เสสานํ กมฺมโคจโรฯ  
</li>
  
<li>
อุปฎฺฐิตํ ตมารพฺภ, ปญฺจวารํ ชโว ภเว;  
  
ตทาลมฺพํ ตโต ตมฺหา, จุติ โหติ ชเวหิ วาฯ  
</li>
  
<li>
อวิชฺชาตณฺหาสงฺขาร-สหเชหิ อปายินํ;  
  
วิสยาทีนวจฺฉาทิ-นมนกฺขิปเกหิ ตุฯ  
</li>
  
<li>
อปฺปหีเนหิ เสสานํ, ฉาทนํ นมนมฺปิ จ;  
  
ขิปกา ปน สงฺขารา, กุสลาว ภวนฺติหฯ  
</li>
  
<li>
กิจฺจตฺตเย กเต เอวํ, กมฺมทีปิตโคจเร;  
  
ตชฺชํ วตฺถุํ สหุปฺปนฺนํ, นิสฺสาย วา น วา ตหิํฯ  
</li>
  
<li>
ตชฺชา สนฺธิ สิยา หิตฺวา, อนฺตรตฺตํ ภวนฺตเร;  
  
อนฺตรตฺตํ วินา ทูเร, ปฎิสนฺธิ กถํ ภเวฯ  
</li>
  
<li>
อิเหว กมฺมตณฺหาทิ-เหตุโต ปุพฺพจิตฺตโต;  
  
จิตฺตํ ทูเร สิยา ทีป-ปฎิโฆสาทิกํ ยถาฯ  
</li>
  
<li>
นาสญฺญา  
จวมานสฺส, นิมิตฺตํ น จุตี จ ยํ;  
  
อุทฺธํ สนฺธินิมิตฺตํ กิํ, ปจฺจโยปิ กนนฺตโรฯ  
</li>
  
<li>
ปุพฺพภเว จุติ ทานิ, กาเม ชายนสนฺธิยา;  
  
อญฺญจิตฺตนฺตราภาวา, โหตานนฺตรการณํฯ  
</li>
  
<li>
ภวนฺตรกตํ กมฺมํ, ยโมกาสํ ลเภ ตโต;  
  
โหติ สา สนฺธิ เตเนว, อุปฎฺฐาปิตโคจเรฯ  
</li>
  
<li>
ยสฺมา จิตฺตวิราคตฺตํ, กาตุํ นาสกฺขิ สพฺพโส;  
  
ตสฺมา สานุสยเสฺสว, ปุนุปฺปตฺติ สิยา ภเวฯ  
</li>
  
<li>
ปญฺจทฺวาเร สิยา สนฺธิ, วินา กมฺมํ ทฺวิโคจเร;  
  
ภวสนฺธานโต สนฺธิ, ภวงฺคํ ตํ ตทงฺคโตฯ  
</li>
  
<li>
ตเมวเนฺต  
จุติ ตสฺมิํ, โคจเร จวเนน ตุ;  
  
เอกสนฺตติยา เอวํ, อุปฺปตฺติฎฺฐิติเภทกาฯ  
</li>
  
<li>
อถญฺญารมฺมณาปาถ-คเต จิตฺตนฺตรสฺส หิ;  
  
เหตุสงฺขฺยํ ภวงฺคสฺส, ทฺวิกฺขตฺตุํ จลนํ ภเวฯ  
</li>
  
<li>
ฆฎฺฎิเต อญฺญวตฺถุมฺหิ, อญฺญนิสฺสิตกมฺปนํ;  
  
เอกาพเทฺธน โหตีติ, สกฺขโรปมยา วเทฯ  
</li>
  
<li>
มโนธาตุกฺริยาวชฺชํ, ตโต โหติ สกิํ ภเว;  
  
ทสฺสนาทิ สกทฺวาร-โคจโร คหณํ ตโตฯ  
</li>
  
<li>
สนฺตีรณํ ตโต ตมฺหา, โวฎฺฐพฺพญฺจ สกิํ ตโต;  
  
สตฺตกฺขตฺตุํ ชโว กาเม, ตมฺหา ตทนุรูปโตฯ  
</li>
  
<li>
ตทาลมฺพทฺวิกํ ตมฺหา, ภวงฺคํติมหนฺตริ;  
  
ชวา มหเนฺต โวฎฺฐพฺพา, ปริเตฺต นิตเร มนํฯ  
</li>
  
<li>
โวฎฺฐพฺพสฺส ปริเตฺต ตุ, ทฺวตฺติกฺขตฺตุํ ชโว วิย;  
  
วทนฺติ วุตฺติํ ตํ  
ปาเฐ,  
อนาเสวนโต น หิฯ  
</li>
  
<li>
นิยโมปิธ จิตฺตสฺส, กมฺมาทินิยโม วิย;  
  
เญโยฺย อโมฺพปมาทีหิ, ทเสฺสตฺวา ตํ สุทีปเยฯ  
</li>
  
<li>
มโนทฺวาเรตราวชฺชํ  
, ภวงฺคมฺหา สิยา ตโต;  
  
ชโวกาเม วิภูเต ตุ, กามเวฺห วิสเย ตโตฯ  
</li>
  
<li>
กามีนํ ตุ ตทาลมฺพํ, ภวงฺคํ ตุ ตโต สิยา;  
  
อวิภูเต ปริเตฺต จ, ภวงฺคํ ชวโต ภเวฯ  
</li>
  
<li>
อวิภูเต วิภูเต จ, ปริเตฺต อปริตฺตเก;  
  
ชวาเยว ภวงฺคํ ตุ, พฺรหฺมานํ จตุโคจเรฯ  
</li>
  
<li>
มหคฺคตํ ปนารพฺภ, ชวิเต โทสสํยุเต;  
  
วิรุทฺธตฺตา ภวงฺคํ น, กิํ สิยา สุขสนฺธิโนฯ  
</li>
  
<li>
อุเปกฺขาตีรณํ  
โหติ, ปริเตฺตนาวชฺชํ กถํฯ  
  
นิยโม น วินาวชฺชํ, มคฺคโต ผลสมฺภวาฯ  
</li>
  
<li>
มหคฺคตามลา สเพฺพ, ชวา โคตฺรภุโต สิยุํ;  
  
นิโรธา จ ผลุปฺปตฺติ, ภวงฺคํ ชวนาทิโตฯ  
</li>
  
<li>
สเหตุสาสวา ปากา, ตีรณา เทฺว จุเปกฺขกา;  
  
อิเม สนฺธิ ภวงฺคา จ, จุติ เจกูนวีสติฯ  
</li>
  
<li>
เทฺว เทฺว อาวชฺชนาทีนิ, คหณนฺตานิ ตีณิ ตุ;  
  
สนฺตีรณานิ เอกํว, โวฎฺฐพฺพมิตินามกํฯ  
</li>
  
<li>
อฎฺฐ กามมหาปากา, ตีณิ สนฺตีรณานิ จ;  
  
เอกาทส ภวเนฺตเต, ตทารมฺมณนามกาฯ  
</li>
  
<li>
กุสลากุสลํ สพฺพํ, กฺริยา จาวชฺชวชฺชิตา;  
  
ผลานิ ปญฺจปญฺญาส, ชวนานิ ภวนฺติเมฯ  
</li>
  
อิติ สจฺจสเงฺขเป จิตฺตปวตฺติปริทีปโน นาม  
</li>
  
ตติโย ปริเจฺฉโทฯ  
</li>
  
  
  
  
  