<h1>อนญฺญสาธารณทีปนีคาถา</h1>
<ol>
<li>
อพฺภุคฺคตา ยสฺส คุณา อนนฺตา,  
  
ติพุทฺธเขเตฺตกทิวากโรติ;  
  
ชานาติ โส โลกมิมํ ปรญฺจ,  
  
สเจตนเญฺจว อเจตนญฺจ;  
  
สกสฺส สนฺตานคตํ ปเรสํ,  
  
พฺยตีตมปฺปตฺตกมตฺรภูตํฯ  
</li>
  
<li>
อนนฺตสเตฺตสุ จ โลกธาตุสุ,  
  
เอโกว สเพฺพปิ สมา น เตน;  
  
ทิสาสุ ปุพฺพาทิสุ จกฺกวาฬา,  
  
สหสฺสสงฺขายปิ อปฺปเมยฺยา;  
  
เย เตสุ เทวา มนุชา จ พฺรหฺมา,  
  
เอกตฺถ สงฺคมฺม หิ มนฺตยนฺตาฯ  
</li>
  
<li>
อนาทิกาลาคตนามรูปินํ,  
  
ยถาสกํ เหตุผลตฺตวุตฺตินํ;  
  
ตพฺภาวภาวิตฺตมสมฺภุณนฺตา,  
  
นานาวิปลฺลาสมนุปวิฎฺฐาฯ  
</li>
  
<li>
กมฺมปฺปวตฺติญฺจ ผลปฺปวตฺติํ,  
  
เอกตฺตนานตฺตนิรีหธมฺมตํ;  
  
วิญฺญตฺติสนฺตานฆเนน ฉนฺนโต,  
  
สิวญฺชสํ โน ภณิตุํ สมตฺถาฯ  
</li>
  
<li>
เอโก ว โส สนฺติกโร ปภงฺกโร,  
  
สงฺขาย เญยฺยานิ อเสสิตานิ;  
  
เตสญฺหิ มเชฺฌ ปรมาสมฺภีวทํ,  
  
สิวญฺชสํ ทีปยิตุํ สมโตฺถฯ  
</li>
  
<li>
โส โคตโม สกฺยสุโต มุนิโนฺท,  
  
สพฺพสฺส โลกสฺส ปทีปภูโต;  
  
อนนฺตสเตฺต ภวพนฺธนมฺหา,  
  
โมเจสิ การุญฺญผลานุเปกฺขีฯ  
</li>
  
  
  
  
  