<h1>ติวญฺญาสติม ปเจฺฉท</h1>
<h3>ลํกาวิโลโปนาม</h3>
<ol>
<li>
มหิโนฺท ตํ กณิโฎฺฐ โส, ราชปุโตฺต ตทจฺจเย;  
  
อุสฺสาปิย เสตจฺฉตฺต-มนุราธปุเร วเรฯ  
</li>
  
<li>
เสน เสนานีนา’นีต เทสนฺตรชนา กุเล;  
  
ตตฺถ วาสมกเปฺปสิ, กิเจฺฉน ทสวจฺฉเรฯ  
</li>
  
<li>
อเปตนีติ มคฺคสฺส, มุทุภูตสฺส สพฺพโส;  
  
อุปฺปาทภาคํ นาทํสุ, ตสฺส ชานปทา ตทาฯ  
</li>
  
<li>
อจฺจนฺตํ ขีณจิโตฺต โส, วสฺสมฺหิ ทสเม วิภู;  
  
วุตฺติทาเนน นาสกฺขิ, สงฺคเหตุํ สกํ พลํฯ  
</li>
  
<li>
อลทฺธ วุตฺติโน สเพฺพ, เกรฬา สหิตา ตโต;  
  
น วุตฺติทานํ โน ยาว, โหติ มาตาว ภุญฺชตุฯ  
</li>
  
<li>
อิติ ราชฆรทฺวาเร, สาหเสกรสา ภุสํ;  
  
จาปหตา นิสีทิํสุ, สนฺนทฺธฉุริกายุธาฯ  
</li>
  
<li>
หตฺถสารํ สมาทาย, เต วิวญฺจิย ภูปติ;  
  
อุมฺมคฺคโต วินิคฺคมฺม, ตุริโต โรหณํ อคาฯ  
</li>
  
<li>
สีทุปพฺพตคามมฺหิ  
, ขนฺธวารํ นิพนฺธิย;  
  
ภาตุ ชายมฺม เหสิเตฺต, ฐเปตฺวา โส ตหิํ วสีฯ  
</li>
  
<li>
น จิรเสฺสว ตสฺสาย, มตา ยสมหีปติ;  
  
มเหสิเตฺต นิเวเสสิ, สกภาตุสฺส ธีตรํฯ  
</li>
  
<li>
เทวิยา ตาย สญฺชาเต, สุเต กสฺสปนามเก;  
  
อชฺฌาวุตฺตํ วิหายา’ถ, ขนฺธาวารํ มหีมติฯ  
</li>
  
<li>
การยิตฺวาน นครํ, กปฺปคลฺลกคามเก;  
  
อธิปจฺจํ ปวเตฺตโนฺต, โรหเณ สุจิรํ วสีฯ  
</li>
  
<li>
ตโต เสเสสุ ฐาเนสุ, เกรฬา สีหฬา ตทา;  
  
กณฺณาฎา จ ยถากาม-มาธิปจฺจํ ปวตฺตยุํฯ  
</li>
  
<li>
อถสฺส วาณิโช เอโก, ปรตีรํ อิธาคโต;  
  
คนฺตฺวา ปวตฺติํ ลํกาย, โจฬรโญฺญ นิเวทยิฯ  
</li>
  
<li>
โสตํ สุณิตฺวา เปเสสิ, ลํกาคหณมานโส;  
  
พลํ มหนฺตํ พลวา, ตํ ขิปฺปํ ลํกโมตริฯ  
</li>
  
<li>
ปฎฺฐาโย ติณฺณฐานมฺหา, วิเหเฐนฺตํ พหู ชเน;  
  
อนุกฺกเมน ตํ โจฬ-พลํ โรหณมชฺฌคาฯ  
</li>
  
<li>
ฉตฺติํเส ราชิโน วเสฺส, มเหสิํ รตนานิ จ;  
  
มกุฎญฺจ กมายาตํ, สพฺพมาภรณํ ตถาฯ  
</li>
  
<li>
อมูลิกญฺจวชิร-วลยํ เทวทตฺติยํ;  
  
อเจฺฉชฺชจฺฉุริกํ ฉินฺน-ปฎฺฎิกา ธาตุกญฺจ เตฯ  
</li>
  
<li>
ปวิฎฺฐํ วนทุคฺคมฺหิ, ภยาตญฺจ มหีปติํ;  
  
ชีวคฺคาหมคณฺหิํสุ, สนฺธิเลสมฺปทสฺสิยฯ  
</li>
  
<li>
มหีปาลํ ธนํ ตญฺจ, สพฺพํ หตฺถคตํ ตโต;  
  
เปสยิํสุ ลหุํ โจฬ-มหีปาลสฺส สนฺติกํฯ  
</li>
  
<li>
นิกายตฺติตเย ธาตุ-คเพฺภ ลํกาตเล ขิเล;  
  
มหารเห สุวณฺณาทิ-ปฎิพิเมฺพ จ’นปฺปเกฯ  
</li>
  
<li>
ภินฺทิตฺวา สหสา สเพฺพ, วิหาเร จ ตหิํ ตหิํ;  
  
ยโถ โชหาริโน ยกฺขา, ลงฺกายํ สารมคฺคหุํฯ  
</li>
  
<li>
เต โจฬา ราชรฎฺฐํ ตํ, ปุลตฺถิปุรนิสฺสิตา;  
  
รกฺขปาสาณกณฺฑวฺห, ฐานาวธิมภุญฺชิสุํฯ  
</li>
  
<li>
ตํ  
กุมารกมาทาย, กสฺสปํ รฎฺฐวาสิโน;  
  
วเฑฺฒนฺติ โจฬภยโต, โคปยนฺตา สุสาทราฯ  
</li>
  
<li>
โจฬราชา กุมารํ ตํ, สุตฺวา ทฺวาทสวสฺสิกํ;  
  
คหณตฺถาย เปเสสิ, มหามเจฺจ มหาพเลฯ  
</li>
  
<li>
อูนํ ปญฺจสหเสฺสน, โยธลกฺขํ สมาทิย;  
  
สพฺพํ เต โรหณํ เทสํ, สโงฺขเภสุ มิโต ตโตฯ  
</li>
  
<li>
กิตฺตินาโม’ถ สจิโว, มกฺขกุทฺรูสวาสิโก;  
  
มุทฺธนาโม ตถามโจฺจ, มารคลฺลกวาสิโกฯ  
</li>
  
<li>
อุโภปิ เต มหาวีรา, ยุโทฺธปายวิจกฺขณา;  
  
โจฬเสนํ วินาเสตุ-มจฺจนฺตกตนิจฺฉยาฯ  
</li>
  
<li>
ปลุฎฺฐคิรินามมฺหิ, ฐาเน ทุเคฺค นิเวสิย;  
  
กตฺวา ฉมาสํ สงฺคามํ, หนิํสุ ทมิเฬ พหูํฯ  
</li>
  
<li>
หตาวสิฎฺฐา โจฬาตา, รเณ ตสฺมิํ ภยทฺทิตา;  
  
ปลายิตฺวา ยถาปุพฺพํ, ปุลตฺติปุรมาวสุํฯ  
</li>
  
<li>
กุมาโร ชยิโต ทิสฺวา, อุโภ เต สจิเว ตทา;  
  
หฎฺฐตุโฎฺฐ ‘‘วรํ ตาตา, คณฺหถา’’ติ ส จพฺรวีฯ  
</li>
  
<li>
พุโทฺธ ปเวณิคามํ โส, วรํ ยาจิตฺถ กิตฺติโก;  
  
สงฺฆิกํ คหิตํ ภาคํ, วิสฺสเชฺชตุํ วรํ วริฯ  
</li>
  
<li>
ราชปุตฺตวราลทฺธ-วรา’มจฺจวรา ตทา;  
  
นิทฺทรา สาทรา วีรา, ปาเท วนฺทิํสุ ตสฺส เตฯ  
</li>
  
<li>
ราชา ทฺวาทสวสฺสานิ, วสิตฺวา โจฬมณฺฑเล;  
  
อฎฺฐตาลีสวสฺสมฺหิ, มหิโนฺท โส ทิวํคโตฯ  
</li>
  
<li>
ปมาท โทสานคเตน เอวํ,  
  
ลทฺธา’ปิ โภคานนถิรา ภวนฺติ;  
  
อิจฺจปฺปมํทํ หิตมาสสาโน,  
  
นิจฺจํ สุวิญฺญูสุสมา จเรยฺยฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ลํกาวิโลโป นาม  
</li>
  
ติปญฺญาสติโม ปริเจฺฉโทฯ  
</li>
  
  
  
  
  