<h1>๑๓. กมฺมปจฺจโย</h1>
<p>ทุวิโธ กมฺมปจฺจโย สหชาตกมฺมปจฺจโย นานากฺขณิก กมฺมปจฺจโยฯ</p>


<p>ตตฺถ ขณตฺตยสมงฺคิ ภูตา สพฺพาปิ กุสลากุสลา พฺยากตเจตนา สหชาตกมฺม ปจฺจโยฯ เจตนาสมฺปยุตฺตา สเพฺพปิ จิตฺตเจตสิกา ธมฺมาจ ปฎิสนฺธิจิเตฺตน สหุปฺปนฺนา กมฺมชรูปธมฺมา จ ปวตฺติกาเล สเพฺพปิ จิตฺตชรูปธมฺมา จ ตสฺส ปจฺจยสฺส ปจฺจยุปฺปนฺนาฯ</p>


<p>อตีตา  กุสลากุสลเจตนา นานากฺขณิกกมฺม ปจฺจโยฯ พาตฺติํสวิธา โลกิยวิปาก จิตฺตเจตสิกา ธมฺมา จ สเพฺพ กมฺมชรูปธมฺมา จ ตสฺส ปจฺจยสฺส ปจฺจยุปฺปนฺนาฯ</p>


<p>เกนเฎฺฐน กมฺมนฺติฯ กิริยาวิเสสเฎฺฐน กมฺมํฯ เจตนา หิ กิริยา วิเสโส โหติ สพฺพกเมฺมสุ เชฎฺฐกตฺตาฯ ตา หิ สเพฺพสุ กายวจีมโนกเมฺมสุ ปจฺจุปฎฺฐิเตสุ ตสฺส ตสฺส กมฺมสฺส นิปฺผตฺตตฺถาย สมฺปยุตฺตธเมฺม เจเตติ กเปฺปติ สํวิทหติ, เอกโต อุฎฺฐาเปติ, ตสฺมา สพฺพกเมฺมสุ เชฎฺฐกา โหติฯ อิติ กิริยาวิเสสเฎฺฐน กมฺมํ นามฯ กโรนฺติ เอเตนาติ วา กมฺมํฯ กิํ กโรนฺติฯ กายิกกิริยํปิ กโรนฺติ, วาจสิกกิริยํปิ กโรนฺติ, มานสิกกิริยํปิ กโรนฺติฯ ตตฺถ กายิกกิริยา นาม คมนฐาน นิสชฺชาทโย อภิกฺกมนปฎิกฺกมนาทโย อนฺตมโส อกฺขิทลานํ อุกฺขิปนนิกฺขิปนานิปิฯ วาจสิกกิริยา นาม วาจาปวตฺตนกิริยาฯ มานสิกกิริยา นาม สุจินฺติต ทุจินฺติตกิริยา, อนฺตมโส ปญฺจ วิญฺญาณานํ ทสฺสนกิจฺจสวนกิจฺจาทีนิปิฯ สพฺพาปิ อิมา กิริยาโย เอตาย เจตนาย สตฺตา กโรนฺติ, สํวิทหนฺติ, ตสฺมา สา เจตนา กมฺมํ นามฯ</p>


<p>อตฺตโน ปจฺจยุปฺปเนฺนน สห ชายตีติ สหชาตํฯ สหชาตญฺจ ตํ กมฺมญฺจาติ สหชาตกมฺมํฯ สหชาตกมฺมํ หุตฺวา ปจฺจโย สหชาตกมฺม ปจฺจโยฯ สหชาตกมฺมภาเวน ปจฺจโยติ วุตฺตํ โหติฯ</p>


<p>อโญฺญ กมฺมสฺส อุปฺปตฺติกฺขโณ อโญฺญ วิปากสฺส อุปฺปตฺติกฺขโณติ เอวํ วิสุํ วิสุํ อุปฺปตฺติกฺขโณ เอตสฺสาติ นานากฺขณิกํฯ นานากฺขณิกญฺจ ตํ กมฺมญฺจาติ นานากฺขณิกกมฺมํฯ นานากฺขณิกกมฺมํ หุตฺวา ปจฺจโย นานากฺขณิกกมฺมปจฺจโยฯ นานากฺขณิกกมฺมปจฺจยภาเวน ปจฺจโยติ วุตฺตํ โหติฯ อริยมคฺคสมฺปยุตฺตา เจตนา อตฺตโน นิรุทฺธานนฺตเร เอว อริยผลวิปากํ ชเนติ, สาปิ นานากฺขณิกา เอว โหติฯ</p>


<p>เอตฺถ จ เอกา ทานกุสลเจตนา อตฺตนา สหชาตานํ จิตฺตเจตสิกานญฺจ กายิกวาจสิกกิริยาภูตานํ จิตฺตชรูปานญฺจ สหชาตกมฺมปจฺจโยฯ ตาย เจตนาย อายติํ กาลนฺตเร อุปฺปชฺชมานสฺส วิปากกฺขนฺธสฺส จ กมฺมชรูปกฺขนฺธสฺส จ นานากฺขณิก กมฺมปจฺจโยฯ เอวํ เอกา กมฺมปถปตฺตา สุจริตทุจฺจริตเจตนา ทฺวีสุ กาเลสุทฺวินฺนํ ปจฺจยุปฺปนฺนานํ ทฺวีหิ ปจฺจยสตฺตีหิ ปจฺจโย โหตีติฯ</p>


<p>เอตฺถ จ นานากฺขณิกกมฺมปจฺจเย กมฺมนฺติ กิริยาวิเสโสฯ โส ปน เจตนาย นิรุทฺธายปิ อนิรุชฺฌิตฺวา ตํ จิตฺตสนฺตานํ อนุคจฺฉติเยวฯ ยทา  วิปจฺจิตุํ โอกาสํ ลภติ, ตทา โส กิริยา วิเสโส จุตินนฺตเร เอโก อตฺตภาโว หุตฺวา วิปจฺจติ ปาตุภวติฯ โอกาสํ ปน อลภมานา ภวสตํปิ ภวสหสฺสํปิ ภวสตสหสฺสํปิ ตํ สนฺตานํ อนุคจฺฉติเยวฯ มหคฺคตกมฺมํ ปน ลโทฺธกาเส สติ ทุติยภเว พฺรหฺมโลเก เอโก พฺรหฺมตฺตภาโว หุตฺวา วิปจฺจติ ปาตุภวติฯ สุปริปกฺกกมฺมตฺตา ปน ทุติยภเวเยว ขียติ, ตโต ปรํ นานุคจฺฉตีติฯ กมฺมปจฺจยทีปนา นิฎฺฐิตาฯ</p>





