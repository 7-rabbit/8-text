<h1>ปญฺจม ปริเจฺฉท</h1>
<h3>ตติยธมฺมสํคีติ</h3>
<ol>
<li>
ยา มหากสฺสปาทีหิ  
, มหาเถเรหิ อาทิโต;  
  
กตา สทฺธมฺม สํคีติ, เถริยา’ติ ปวุจฺจติฯ  
</li>
  
<li>
เอโก’ว เถรวาโท โส, อาทิวสฺสสเต อหุ;  
  
อญฺญาจริยวาทาตุ, ตโต โอรํ อชายิสุํฯ  
</li>
  
<li>
เตหิ สํคีติกาเรหิ, เถเรหิ ทุติเยหิ เต;  
  
นิคฺคหิตา ปาปภิกฺขู, สเพฺพ ทสสหสฺสกาฯ  
</li>
  
<li>
อกํสา’จริยวาทํ เต, มหาสํคีตินามกา;  
  
ตโต โคกุลิกา ชาตา, เอกโพฺพหาริกาปิ จฯ  
</li>
  
<li>
โคกุลิเกหิ ปณฺณตฺติ-วาทา พาหุลิกาปิ จ;  
  
เจติยวาทา เตเสฺวว, สมตาสงฺฆิกา ฉ เตฯ  
</li>
  
<li>
ปุนาปิ เถรวาเทหิ, มหิํสาสกภิกฺขโว;  
  
วชฺชีปุตฺตกภิกฺขู จ, ทุเว ชาตา อิเม ขลุฯ  
</li>
  
<li>
ชาตา’ถ ธมฺมุตฺตริยา, ภทฺรยานิกภิกฺขโว;  
  
ฉนฺนาคารา สมฺมิติยา, วชฺชีปุตฺติยภิกฺขูติฯ  
</li>
  
<li>
มหิํสาสกภิกฺขูหิ, ภิกฺขู สพฺพตฺถ วาทิโน;  
  
ธมฺมคุตฺติยภิกฺขู จ, ชาตา ขลุ อิเม ทุเวฯ  
</li>
  
<li>
ชาตา สพฺพตฺถิวาทีหิ, กสฺสปิยา ตโต ปน;  
  
ชาตา สงฺกนฺติกา ภิกฺขู, สุตฺตวาทา ตโต ปนฯ  
</li>
  
<li>
เถรวาเทน สห เต, โหนฺติ ทฺวาทสิ’เมปิ จ;  
  
ปุเพฺพ วุตฺตฉวาทา จ, อิติ อฎฺฐารสา ขิลาฯ  
</li>
  
<li>
สตฺตรสาปิ ทุติเย, ชาตา วสสฺสเต อิติ;  
  
อญฺญาจริยวาทา ตุ, ตโต โอรมชายิสุํฯ  
</li>
  
<li>
เหมตา  
ราชคิริยา, ตถา สิทฺธตฺถิกาปิ จ;  
  
ปุพฺพเสลิยภิกฺขู จ, ตถา อปรเสลิยาฯ  
</li>
  
<li>
วาชิริยา ฉ เอเตหิ, ชมฺพุทีปมฺหิ ภินฺนกา;  
  
ธมฺมรุจิ จ สาคลิยา, ลํกาทีปมฺหิ ภินฺนกาฯ  
</li>
  
อาจริยกุลวาทกถา นิฎฺฐิตาฯ  
</li>
  
<h3>ธมฺมาโสกาภิเสก</h3>
</ol>
<ol>
<li>
กาฬาโสกสฺส ปุตฺตา ตุ, อเหสุํ ทสภาติกา;  
  
พาวีสติํ เต วสฺสานิ, รชฺชํ สมนุสาสิสุํฯ  
</li>
  
<li>
นว นนฺทา ตโต อาสุํ, กเมเนว นราธิปา;  
  
เต’ปิ พาวีสวสฺสานิ, รชฺชํ สมนุสาสิสุํฯ  
</li>
  
<li>
โมริยานํ ขตฺติยานํ, วํเส ชาตํ สิริธรํ;  
  
จนฺทคุโตฺตติ ปญฺญาตํ, จาณโกฺก พฺราหฺมโณ ตโตฯ  
</li>
  
<li>
นวมํ ธนนนฺทํ ตํ, ฆาเตตฺวา จณฺฑโกธสา;  
  
สกเล ชมฺพุทีปสฺมิํ, รเชฺช สมภิสิญฺจี โสฯ  
</li>
  
<li>
โส จตุวีสวสฺสานิํ, ราชา รชฺชมการยิ;  
  
ตสฺส ปุโตฺต พินฺทุสาโร, อฎฺฐวีสติ การยิฯ  
</li>
  
<li>
พินฺทุสารสุตา อาสุํ, สตํ เอโก จ วิสฺสุตา;  
  
อโสโก อาสิ เตสํ ตุ, ปุญฺญเตโชพลิทฺธิโกฯ  
</li>
  
<li>
เวมาติเก ภาตโร โส, หนฺตฺวา เอกูนกํ สตํ;  
  
สกเล ชมฺพุทีปสฺมิํ, เอกรชฺชมปาปุณิฯ  
</li>
  
<li>
ชินนิพฺพานโต ปจฺฉา, ปุเร ตสฺสาภิเสกโต;  
  
สาฎฺฐารสํ วสฺสสต-ทฺวยเมวํ วิชานิยฯ  
</li>
  
<li>
ปตฺวา จตูหิ วเสฺสหิ, เอกรชฺชํ มหายโส;  
  
ปุเร ปาฎลิปุตฺตสฺมิํ, อตฺตานมภิเสจยิฯ  
</li>
  
<li>
ตสฺสา’ภิเสเกน  
สมํ, อากาเส ภูมิยํ ตถา;  
  
โยชเน โยชเน อาณา, นิจฺจํ ปวตฺติตา อหุฯ  
</li>
  
<li>
อโนตโตฺต ทกากาเช, อฎฺฐเนสุํ ทิเน ทิเน;  
  
เทวา เทโว อกา เตหิ, สํวิภาคํ ชนสฺสจฯ  
</li>
  
<li>
นาคลตาทนฺตกฎฺฐํ, อาเนสุํ หิมวนฺตโต;  
  
อเนเกสํ สหสฺสานํ, เทวา เอว ปโหนกํฯ  
</li>
  
<li>
อคทา’มลกเญฺจว, ตถาคท หริตกํ;  
  
ตโต’ว อมปกฺกญฺจ, วณฺณคนฺธรสุตฺตมํฯ  
</li>
  
<li>
ปญฺจวณฺณานิ วตฺถานิ, ตตฺถปุญฺชนปฎฺฎกํ;  
  
ปีตญฺจ ทิพฺพปานญฺจ, ฉทฺทนฺตทหโต มรุฯ  
</li>
  
<li>
มรนฺตา นคเร ตสฺมิํ, มิคสูกรปกฺขิโน;  
  
อาคนฺตฺวาน มหานสํ, สยเมว มรนฺติ จฯ  
</li>
  
<li>
คาโว ตตฺถ จราเปตฺวา, วชมาเนนฺติ ทีปิโน;  
  
เขตฺต วตฺถุตฬากาทิํ, ปาเลนฺติ มิคสูกราฯ  
</li>
  
<li>
สุมนํ ปุปฺผปฎกํ, อภุตฺตํ ทิพฺพมุปฺปลํ;  
  
วิเลปนํ อญฺชนญฺจ, นาคานาคาวิมานโตฯ  
</li>
  
<li>
สาลิวาหสหสฺสานิ, นวุติํ ตุ สุวา ปน;  
  
ฉทฺทนฺตทหโตเยว, อาหริํสุ ทิเน ทิเนฯ  
</li>
  
<li>
เต สาลินิตฺถุสกเณ, อขเณฺฑตฺวาน ตณฺฑุเล;  
  
อกํสุ มูสิกา เตหิ, ภตฺตํ ราชกุเล อหุฯ  
</li>
  
<li>
อกํสุ สสฺสตํ ตสฺส, มธูนิ มธุมกฺขิกา;  
  
ตถา กมฺมารสาลาสุ, อจฺฉากูฎานิ ปาตยุํฯ  
</li>
  
<li>
กรวิกา สกุณิกา, มนุญฺญมธุรสฺสรา;  
  
อกํสุ ตสฺสา’คนฺตฺวาน, รโญฺญ มธุรวสฺสิตํฯ  
</li>
  
<li>
ราชา’ภิสิโตฺต โส’โสโก,  
  
กุมารํ ติสฺสสวฺหยํ;  
  
กณิฎฺฐํ สํโสทริยํ, อุปรเชฺช’ภิเสจยิฯ  
</li>
  
ธมฺมาโสกาภิเสโก นิฎฺฐิโต  
</li>
  
<h3>นิโคฺรธสามเณร ทสฺสน</h3>
</ol>
<ol>
<li>
ปิตา  
สฎฺฐิสหสฺสานิ, พฺราหฺมเณ พฺรหฺมปกฺขิเก;  
  
โภเชสิ โสปิ เตเยว, ตีณิ วสฺสานิ โภชยิฯ  
</li>
  
<li>
ทิสฺวา’นุปสมํ เตสํ, อโสโก ปริเวสเน;  
  
วิเจยฺย ทานํ ทสฺสนฺติ, อมเจฺจ สนฺนิโยชิยฯ  
</li>
  
<li>
อาณาปยิตฺวา มติมา, นานาปาสณฺฑิเก วิสุํ;  
  
วีมํสิตฺวา นิสชฺชาย, โภชาเปตฺวา วิสชฺชยิฯ  
</li>
  
<li>
กาเล วาตายนคโต, สนฺตํ รจฺฉาคตํ ยติํ;  
  
นิโคฺรธสามเณรํ โส, ทิสฺวา จิตฺตํ ปสาทยิฯ  
</li>
  
<li>
พินฺทุสารสฺส ปุตฺตานํ, สเพฺพสํ เชฎฺฐภาตุโน;  
  
สุมนสฺส กุมารสฺส, ปุโตฺต โส หิ กุมารโกฯ  
</li>
  
<li>
อโสโก ปิตรา ทินฺนํ, รชฺชมุเชฺชนิยญฺหิ โส;  
  
หิตฺวา’คโต ปุปฺผปุรํ, พินฺทุสาเร คิลานเกฯ  
</li>
  
<li>
กตฺวา ปุรํ สกายตฺตํ, มเต ปิตริ ภาตรํ;  
  
ฆาเตตฺวา เชฎฺฐกํ รชฺชํ, อคฺคเหสิ ปุเร วเรฯ  
</li>
  
<li>
สุมนสฺส กุมารสฺส, เทวี ตนฺนามิกา ตโต;  
  
คพฺภินี นิกฺขมิตฺวาน, ปาจินทฺวารโต พหิฯ  
</li>
  
<li>
จณฺฑาลคาม มคมา, ตตฺถ นิโคฺรธเทวตา;  
  
ตมาลปิยนาเมน, มา ปตฺวา ฆรกํ อทาฯ  
</li>
  
<li>
ตทเห’ว วรํ ปุตฺตํ, วิชายิตฺวา สุตสฺส สา;  
  
นิโคฺรโธติ อกา นามํ, เทวตา นุคฺคหานุคาฯ  
</li>
  
<li>
ทิสฺวา ตํ เชฎฺฐจณฺฑาโล, อตฺตโน สามินิํ วิย;  
  
มญฺญโนฺต ตํ อุปฎฺฐาสิ, สตฺตวสฺสานิ สาธุกํฯ  
</li>
  
<li>
ตํ มหาวรุโณ เถโร, ตทา ทิสฺวา กุมารกํ;  
  
อุปนิสฺสย สมฺปนฺนํ, อรหา ปุจฺฉิ มาตรํฯ  
</li>
  
<li>
ปพฺพาเชสิ ขุรเคฺค โส, อรหตฺตมปาปุณิ;  
  
ทสฺสนาโย’ป คจฺฉโนฺต, โส ตโต มาตุเทวิยาฯ  
</li>
  
<li>
ทกฺขิเณน จ ทฺวาเรน, ปวิสิตฺวา ปุรุตฺตมํ;  
  
ตํ คามคามิมเคฺคน, ยาติ ราชงฺคเณ ตทาฯ  
</li>
  
<li>
สนฺตาย  
อิริยา ยสฺมิํ, ปสีทิ สมหีปติ;  
  
ปุเพฺพ’ว สนฺนิวาเสน, เปมํ ตสฺมิํ อชายถฯ  
</li>
  
<li>
ปุเพฺพ กิร ตโย อาสุํ, ภาตโร มธุ วาณิชา;  
  
เอโก มธุํ วิกฺกิณาติ, อาหรนฺติ มธุํ ทุเวฯ  
</li>
  
<li>
เอโก ปเจฺจกสมฺพุโทฺธ, วณโรคาตุโร อหุ;  
  
อโญฺญ ปเจฺจกสมฺพุโทฺธ, ตทตฺถํ มธุวตฺถิโกฯ  
</li>
  
<li>
ปิณฺฑจาริกวเตฺตน, นครํ ปาวิสี ตทา;  
  
ติตฺถํ ชลตฺถํ คจฺฉนฺติ, เอกา เจฎี ตมทฺทสฯ  
</li>
  
<li>
ปุจฺฉิตฺวา มธุกามตฺตํ, ญตฺวา หเตฺถน อาทิสิ;  
  
เอโส มธฺวาปโณ ภเนฺต, ตตฺถ คจฺฉา’ติ อพฺรวิฯ  
</li>
  
<li>
ตตฺถ ปตฺตสฺส พุทฺธสฺส, วาณิโช โส ปสาทวา;  
  
วิสฺสนฺทยโนฺต มุขโต, ปตฺตปุรํ มธุํ อทาฯ  
</li>
  
<li>
ปุณฺณญฺจ อุปฺปตนฺตญฺจ, ปติตญฺจ มหีตเล;  
  
ทิสฺวา มธุํ ปสโนฺน โส, เอวํ ปณิทหี ตทาฯ  
</li>
  
<li>
ชมฺพุทีเป เอกรชฺชํ, ทาเนนา’เนน โหตุ เม;  
  
อากาเส โยชเน อาณา, ภูมิยํ โยชเนติ จฯ  
</li>
  
<li>
ภาตเร อาคเต อาห, เอทิสสฺส มธุํ อทํ;  
  
อนุโมทถ ตุเมฺห ตํ, ตุมฺหากญฺจ ยโต มธุฯ  
</li>
  
<li>
เชโฎฺฐ อาห อตุโฎฺฐ โส,  
  
จณฺฑาโล นูน โสสิยํ;  
  
นิวาเสนฺตีติ จณฺฑาลา,  
  
กาสายานิ สทา อิติฯ  
</li>
  
<li>
มโชฺฌ ปเจฺจกพุทฺธํ ตํ, ขิปปารณฺณเว อิติ;  
  
ปตฺติทานวโจ ตสฺส, สุตฺวา เต จานุโมทิสุํฯ  
</li>
  
<li>
อาปณา เทสิกํ ยาตุ, เทวิตฺตํ ตสฺส ปตฺถยิ;  
  
อาทิสฺสมานสนฺธิ จ, รูปํ อติมโนรมํฯ  
</li>
  
<li>
อโสโก มธุโท’สนฺธิ-มิตฺตาเทวี ตุ เจฎิกา;  
  
จณฺฑาลวาที นิโคฺรโธ, ติโสฺส โส ปารวาทิโกฯ  
</li>
  
<li>
จณฺฑาลวาที จณฺฑาล-คาเม อาสิ ยโต ตุ โส;  
  
ปเตฺถสิ โมกฺขํ โมกฺขญฺจ, สตฺต วโสฺสว ปาปุณิฯ  
</li>
  
<li>
นิวิฎฺฐเปโม  
ตสฺมิํ โส, ราชา’ติ ตุริโต ตโต;  
  
ปโกฺกสาเปสิ ตํ โส ตุ, สนฺตวุตฺตี อุปาคมิฯ  
</li>
  
<li>
นิสิท ตาตา’นุรูเป, อาสเน ตา’ห ภูปติ;  
  
อทิสฺวา ภิกฺขุมญฺญํ โส, สีหาสนมุปาคมิฯ  
</li>
  
<li>
ตสฺมิํ ปลฺลงฺกมายาเต, ราชาอิติ วิจินฺตยิ;  
  
อชฺชา’ยํ สามเณโร เม, ฆเร เหสฺสติ สามิโกฯ  
</li>
  
<li>
อาลมฺพิตฺวา กรํ รโญฺญ, โส ปลฺลเงฺก สมารุหิ;  
  
นิสีทิ ราชปลฺลเงฺก, เสตจฺฉตฺตสฺส เหฎฺฐโตฯ  
</li>
  
<li>
ทิสฺวา ตถา นิสินฺนํ ตํ, อโสโก โส มหีปติ;  
  
สมฺภาเวตฺวาน คุณโต, ตุโฎฺฐ’ตีว ตทา อหุฯ  
</li>
  
<li>
อตฺตโน ปฎิยเตฺตน, ขชฺชโภเชฺชน ตปฺปิย;  
  
สมฺพุทฺธเทสิตํ ธมฺมํ, สามเณรมปุจฺฉิตํฯ  
</li>
  
<li>
ตสฺส’ปฺปมาทวคฺคํ โส, สามเณโร อภาสถ;  
  
ตํ สุตฺวา ภูมิปาโล โส, ปสโนฺน ชินสาสเนฯ  
</li>
  
<li>
อฎฺฐ เต นิจฺจภตฺตานิ, ทมฺมิ ตาตา’ติ อาห ตํ;  
  
อุปชฺฌายสฺส เม ราช, ตานิ ทมฺมีติ อาห โสฯ  
</li>
  
<li>
ปุน อฎฺฐสุ ทิเนฺนสุ, ตาน’ทา จริยสฺส โส;  
  
ปุน อฎฺฐสุ ทิเนฺนสุ, ภิกฺขุสงฺฆสฺส ตาน’ทาฯ  
</li>
  
<li>
ปุน อฎฺฐสุ ทิเนฺนสุ, อธิวาเสสิ พุทฺธิมา;  
  
ทฺวตฺติํสภิกฺขู อาทาย, ทุติยทิวเส คโตฯ  
</li>
  
<li>
สหตฺถา ตปฺปิโต รญฺญา, ธมฺมํ เทสิย ภูปติํ;  
  
สรเณสุ จ สีเลสุ, ฐเปสิ สมหาชนํฯ  
</li>
  
นิโคฺรธสามเณรทสฺสนํ  
</li>
  
<h3>สาสนปฺปเวส</h3>
</ol>
<ol>
<li>
ตโต ราชา ปสโนฺน โส, ทิคุเณน ทิเน ทิเน;  
  
ภิกฺขู สฎฺฐิสหสฺสานิ, อนุปุเพฺพนุ’ปฐหิฯ  
</li>
  
<li>
ตตฺถิยานํ สหสฺสานิ, นิกฑฺฒิตฺวาน สฎฺฐิโส;  
  
สฎฺฐิภิกฺขุสหสฺสานิ, ฆเร นิจฺจมโภชยิฯ  
</li>
  
<li>
สฎฺฐิภิกฺขุสหสฺสานิ  
, โภเชตุํ ตุริโต หิ โส;  
  
ปฎิยาทาปยิตฺวาน, ขชฺชโภชฺชํ มหารหํฯ  
</li>
  
<li>
ภูสาเปตฺวาน นครํ, คนฺตฺวา สงฺฆํ นิมนฺติย;  
  
ฆรํ เนตฺวาน โภเชตฺวา, ทตฺวา สามณกํ พหุํฯ  
</li>
  
<li>
สตฺถารา เทสิโต ธโมฺม, กิตฺตโกติ อปุจฺฉถ;  
  
พฺยากาสิ โมคฺคลิปุโตฺต, ติสฺสเตฺถโร ตทสฺสตํฯ  
</li>
  
<li>
สุตฺวาน จตุราสีติ, ธมฺมกฺขนฺธา’ติ โส’พฺรวิ;  
  
ปูเชมิ เต’หํ ปเจฺจกํ, วิหาเรนา’ติ ภูปติฯ  
</li>
  
<li>
ทตฺวา ตทา ฉนฺนวุติ-ธนโกฎิํ มหีปติ;  
  
ปุเรสุ จตุราสีติ-สหเสฺสสุ มหีตเลฯ  
</li>
  
<li>
ตตฺถ ตเตฺถ’ว ราชูหิ, วิหาเร อารภาปยิ;  
  
สยํ อโสการามํ ตุ, การาเปตุํ สมารภิฯ  
</li>
  
<li>
รตนตฺตยนิโคฺรธ-คิลานานนฺติ สาสเน;  
  
ปเจฺจกํ สตสหสฺสํ, โส ทาเปสิ ทิเน ทิเนฯ  
</li>
  
<li>
ธเนน พุทฺธทิเนฺนน, ถูปปูชา อเนกธา;  
  
อเนเกสุ วิหาเรสุ, อเนเก อกรุํ สทาฯ  
</li>
  
<li>
ธเนน ธมฺมทิเนฺนน, ปจฺจเย จตุโร วเร;  
  
ธมฺมธรานํ ภิกฺขูนํ, อุปเนตุํ สทา นราฯ  
</li>
  
<li>
อโนตโตฺตทกาเชสุ, สงฺฆสฺส จตุโร อทา;  
  
เต ปิฎกานํ เถรานํ, สฎฺฐิเย’กํ ทิเน ทิเนฯ  
</li>
  
<li>
เอกํ อสนฺธิมิตฺตาย, เทวิยา ตุ อทาปยิ;  
  
สยํ ปน ทุเวเยว, ปริภุญฺชิ มหีปติฯ  
</li>
  
<li>
สฎฺฐิภิกฺขุสหสฺสานํ, ทนฺตกฎฺฐํ ทิเน ทิเน;  
  
โสฬสิตฺถิสหสฺสานํ, อทา นาคลตาวฺหยํฯ  
</li>
  
<li>
อเถกทิวสํ ราชา, จตุสมฺพุทฺธทสฺสินํ;  
  
กปฺปายุกํ มหากาฬํ, นาคราชํ มหิทฺธิกํฯ  
</li>
  
<li>
สุณิตฺวา ตมาเนตุํ, โสณฺฑสงฺขลิพนฺธนํ;  
  
เปสยิตฺวา ตมาเนตฺวา, เสตจฺฉตฺตสฺส เหฎฺฐโตฯ  
</li>
  
<li>
ปลฺลงฺกมฺหิ นิสีเทตฺวา, นานาปุเปฺผหิ ปูชิย;  
  
โสฬสิตฺถิสหเสฺสหิ, ปริวาริย อพฺรวิฯ  
</li>
  
<li>
สทฺธมฺมจกฺกวตฺติสฺส  
, สมฺพุทฺธสฺส มเหสิโน;  
  
รูปํ อนนฺตญาณสฺส, ทเสฺสหิ มม โภ อิติฯ  
</li>
  
<li>
ทฺวตฺติํสลกฺขณูเปตํ, อสีติพฺยญฺชนุชฺชลํ;  
  
พฺยามปฺปภาปริกฺขิตฺตํ, เกตุมาลาหิ โสภิตํฯ  
</li>
  
<li>
นิมฺมาสิ นาคราชา โส, พุทฺธรูปํ มโนหรํ;  
  
ตํ ทิสฺวา’ติ ปสาทสฺส, วิมฺหยสฺส จ ปูริโตฯ  
</li>
  
<li>
เอเตน นิมฺมิตํ รูปํ, อีทิสํ กีทิสํ นุโข;  
  
ตถาคตสฺส รูปนฺติ, อาสิ ปิตุนฺนตุนฺนโตฯ  
</li>
  
<li>
อกฺขิปูชนฺติ สญฺญาตํ, ตํ สตฺตาหํ นิรนฺตรํ;  
  
มหามหํ มหาราช, การาเปสิ มหิทฺธิโกฯ  
</li>
  
<li>
เอวํ มหานุภาโว จ, สโทฺธ จาปิ มหีปติ;  
  
เถโร จ โมคฺคลิปุโตฺต, ทิฎฺฐา ปุเพฺพ วสีหิ เตฯ  
</li>
  
สาสนปฺปเวโส นิฎฺฐิโตฯ  
</li>
  
<h3>โมคฺคลิปุตฺตติสฺสเถราทโย</h3>
</ol>
<ol>
<li>
ทุติเย สงฺคเห เถรา, เปกฺขนฺตา’นาคเตหิ เต;  
  
สาสโนปทฺทวํ ตสฺส, รโญฺญ กาลมฺหิ อทฺทสุํฯ  
</li>
  
<li>
เปกฺขานฺตา สกเล โลเก, ตทุปทฺทวฆาตกํ;  
  
ติสฺสพฺรหฺมานมทฺทกฺขุํ, อจิรฎฺฐายิ ชีวิตํฯ  
</li>
  
<li>
เตสํ สมุปสงฺกมฺม, อายาจิํสุ มหาปติํ;  
  
มนุเสฺสสุ’ปปชฺชิตฺวา, ตทุปทฺทวฆาตนํฯ  
</li>
  
<li>
อทา ปฎิญฺญํ เตสํ โส, สาสนุโชฺชตนตฺถิโก;  
  
สิคฺควํ จณฺฑวชฺชิญฺจ อโวจุํ ทหเร ยติฯ  
</li>
  
<li>
อฎฺฐารสาทิกา วสฺส-สตา อุปริ เหสฺสติ;  
  
อุปทฺทโว สาสนสฺส, น สโมฺภสฺสาม ตํ มยํฯ  
</li>
  
<li>
อิมํ ตุมฺหา’ธิกรณํ, โนปคญฺฉิตฺถ ภิกฺขโว;  
  
ทณฺฑกมฺมารหา ตสฺมา, ทณฺฑกมฺมปทญฺหิ โวฯ  
</li>
  
<li>
สาสนุโชฺชตนตฺถาย, ติสฺสพฺรหฺมา มหาปติ;  
  
โมคฺคลิพฺราหฺมณฆเร, ปฎิสนฺธิํ คเหสฺสติฯ  
</li>
  
<li>
กาเล  
ตุเมฺหสุ เอโก ตํ, ปพฺพาเชตุ กุมารกํ;  
  
เอโก ตํ พุทฺธวจนํ, อุคฺคณฺหาเปตุ สาธุกํฯ  
</li>
  
<li>
อหุ อุปาลิเถรสฺส,  
  
เถโร สทฺธิวิหาริโก;  
  
ทาสโก โสณโก ตสฺส,  
  
เทฺว เถรา โสณกสฺสิเมฯ  
</li>
  
<li>
อหุ เวสาลิยํ ปุเพฺพ-ทาสโก นาม โสตฺถิโย;  
  
ติสิสฺสสตเชโฎฺฐ โส, วสํ อาจริยนฺติเกฯ  
</li>
  
<li>
ทฺวาทสวสฺสิโกเยว, เวทปารคโต จรํ;  
  
สสิโสฺส วาลิการาเม, วสนฺตํ กตสงฺคหํฯ  
</li>
  
<li>
อุปาลิเถรํ ปสฺสิตฺวา, นิสีทิตฺวา ตทนฺติเก;  
  
เวเทสุ คณฺฐิฐานานิ, ปุจฺฉิ โส ตานิ พฺยากริฯ  
</li>
  
<li>
สพฺพธมฺมานุปติโต, เอกธโมฺม หิ มาณว;  
  
สเพฺพ ธมฺมา โอสรนฺติ, เอกธโมฺม หิ โก นุ โสฯ  
</li>
  
<li>
อิจฺจาห นามํ สนฺธาย, เถโร มาณวโก ตุ โส;  
  
นา’ญฺญาสิ ปุจฺฉิโต มโนฺต, พุทฺธมโนฺตติ ภาสิโตฯ  
</li>
  
<li>
เทหีติ อาห โส อาห, เทม โน เวสธาริโน;  
  
คุรุํ อาปุจฺฉิ มนฺตตฺถํ, มาตรํ ปิตรํ ตถาฯ  
</li>
  
<li>
มาณวานํ สเตเห’ส, ตีหิ เถรสฺส สนฺติเก;  
  
ปพฺพชิตฺวาน กาเลน, อุปสมฺปชฺชิ มาณโวฯ  
</li>
  
<li>
ขีณาสวสหสฺสํ โส, ทาสกเตฺถรเชฎฺฐกํ;  
  
อุปาลิเถโร วาเจสิ, สกลํ ปิฎกตฺตยํฯ  
</li>
  
<li>
คณนา วีติวตฺตา เต, เสสา’ริย ปุถุชฺชนา;  
  
ปิฎกานุคฺคหิตานิ, เยหิ เถรสฺส สนฺติเกฯ  
</li>
  
<li>
กาสีสุ โกสโล นาม, สตฺถวาหสุโต อหุ;  
  
คิริพฺพชํ วณิชฺชาย, คโต มาตาปิตูหิ โสฯ  
</li>
  
<li>
อคา เวฬุวนํ ปญฺจ-ทสวโส กุมารโก;  
  
มาณวํ ปญฺจปญฺญาส, ปริวาริย ตํ คตาฯ  
</li>
  
<li>
สคณํ ทาสกํ เถรํ, ตตฺถ ทิสฺวา ปสีทิย;  
  
ปพฺพชฺชํ ยาจิ โส อาห, ตวา’ปุจฺฉ คุรุํ อิติฯ  
</li>
  
<li>
ภตฺตตฺตยมภุญฺชิตฺวา  
, โสณโก โส กุมารโก;  
  
มาตาปิตูหิ กาเรตฺวา, ปพฺพชฺชานุญฺญมาคโตฯ  
</li>
  
<li>
สทฺธิํ เตหิ กุมาเรหิ, ทาสกเตฺถรสนฺติเก;  
  
ปพฺพชฺชํ อุปสมฺปชฺช, อุคฺคณฺหิ ปิฎกตฺตยํฯ  
</li>
  
<li>
ขีณาสวสหสฺสสฺส, เถรสิสฺส คณสฺส โส;  
  
อโหสิ ปิฎกญฺญุสฺส, เชฎฺฐโก โสณโก ยติฯ  
</li>
  
<li>
อโหสิ สิคฺคโว นาม, ปุเร ปาฎลินามโก;  
  
ปญฺญวา’มจฺจตนโย, อฎฺฐารสสโม ตุ โสฯ  
</li>
  
<li>
ปาสาเทสุ วสํ ตีสุ, ฉฬฑฺฒอุตุสาธุสุ;  
  
อมจฺจปุตฺตํ อาทาย, จณฺฑวชฺชิํ สหายกํฯ  
</li>
  
<li>
ปุริสานํ ทสเทฺธหิ, สเตหิ ปริวาริโต;  
  
คนฺตฺวาน กุกฺกุฎารามํ, โสณกเตฺถรมทฺทสฯ  
</li>
  
<li>
สมาปตฺติสมาปนฺนํ, นิสินฺนํ สํวุตินฺทฺริยํ;  
  
วนฺทิ เตนาลปนฺตํ ตํ, ญตฺวา สงฺฆมปุจฺฉิตํฯ  
</li>
  
<li>
สมาปตฺติสมาปนฺนา, นาลปนฺตี’ติ อาหุ เต;  
  
กถนฺนุ วุฎฺฐหนฺตีติ, วุตฺตา อาหํสุ ภิกฺขโวฯ  
</li>
  
<li>
ปโกฺกสนาย สตฺถุสฺส, สงฺฆปโกฺกสนาย จ;  
  
ยถา กาลปริเจฺฉทา, อายุกฺขยวเสน จฯ  
</li>
  
<li>
วุฎฺฐหนฺตีติ วตฺวาน, เตสํ ทิโสฺว’ปนิสฺสยํ;  
  
ปาเหสุํ สงฺฆวจนํ, วุฎฺฐาย ส ตหิํ อคาฯ  
</li>
  
<li>
กุมาโร ปุจฺฉิ กิํ ภเนฺต, นาลปิตฺถาติ อาห โส;  
  
ภุญฺชิมฺห ภุญฺชิตพฺพนฺติ, อาห โภเชถ โน อปิฯ  
</li>
  
<li>
อาห อมฺหาทิเส ชาเห, สกฺกา โภชยิตุํ อิติ;  
  
มาตาปิตุ อนุญฺญาย, โส กุมาโรถ สิคฺคโวฯ  
</li>
  
<li>
จณฺฑวชฺชี จ เตปญฺจ-สตานิ ปุริสาปิ จ;  
  
ปพฺพชฺชิโตฺว’ปสมฺปชฺชุํ, โสณเตฺถรสฺส สนฺติเกฯ  
</li>
  
<li>
อุปชฺฌายนฺติเกเยว, เต ทุเว ปิฎกตฺตยํ;  
  
อุคฺคเหสุญฺจ กาเลน, ฉฬภิญฺญํ ลภิํสุ จฯ  
</li>
  
<li>
ญตฺวา  
ติสฺส ปฎิสนฺธิํ, ตโต ปภุติ สิคฺคโว;  
  
เถโร โส สตฺตวสฺสานิ, ตํ ฆรํ อุปสงฺกมิฯ  
</li>
  
<li>
คจฺฉาติ วาจามตฺตมฺปิ, สตฺตวสฺสานิ นาลภิ;  
  
อลตฺถ อฎฺฐเม วเสฺส, คจฺฉาติ วจนํ ตหิํฯ  
</li>
  
<li>
ตํ นิกฺขมนฺตํ ปวิสโนฺต, ทิสฺวา โมคฺคลิพฺราหฺมโณ;  
  
กิญฺจิ ลทฺธํ ฆเร โนติ, ปุจฺฉิ อามาติ โส’พฺรวิฯ  
</li>
  
<li>
ฆรํ คนฺตฺวาน ปุจฺฉิตฺวา, ทุติเย ทิวเส ตโต;  
  
มุสาวาเทน นิคฺคณฺหิ, เถรํ ฆรมุปาคตํฯ  
</li>
  
<li>
เถรสฺส วจนํ สุตฺวา, โส ปสนฺนมโน ทฺวิโช;  
  
อตฺตโน ปกเตน’สฺส, นิจฺจํ ภิกฺขํ ปวตฺตยิฯ  
</li>
  
<li>
กเมน’สฺส ปสีทิํสุ, สเพฺพ’ปิ ฆรมานุสา;  
  
โภชาเปสิ ทิโช นิจฺจํ, นิสีทาปิย ตํ ฆเรฯ  
</li>
  
<li>
เอวํ กเมน คจฺฉโนฺต, กาเล โสฬสวสฺสิโก;  
  
อหุ ติสฺสกุมาโร โส, ติเวโททธิปารโคฯ  
</li>
  
<li>
เถโร กถาสมุฎฺฐานํ, เหสฺสเต’ว ฆเร อิติ;  
  
อาสนานิ น ทเสฺสสิ, ฐเปตฺวา มาณวาสนํฯ  
</li>
  
<li>
พฺรหฺมโลกคตตฺตาว, สุจิกาโม อโหสิ โส;  
  
ตสฺมา โส ตสฺส ปลฺลโงฺก, วาสยิตฺวา ลคียติฯ  
</li>
  
<li>
อญฺญาสนํ อปสฺสโนฺต, ฐิเต เถเร สสมฺภโม;  
  
ตสฺส ตํ อาสนํ ตสฺส, ปญฺญเปสิ ฆเร ชโนฯ  
</li>
  
<li>
ทิสฺวา ตตฺถ นิสินฺนํ ตํ, อาคมฺมา’จริยนฺติกา;  
  
กุชฺฌิตฺวา มาณโว วาจํ, อมนาปํ อุทีรยิฯ  
</li>
  
<li>
เถโร มาณว กิํ มนฺตํ, ชานาสีติ ตมพฺรวิ;  
  
ตเมว ปุจฺฉํ เถรสฺส, ปจฺฉา โรเจสิ มาณโวฯ  
</li>
  
<li>
ชานามีติ ปฎิญฺญาย, เถเร เถรํ อปุจฺฉิโส;  
  
คณฺฐิฐานานิ เวเทสุ, ตสฺส เถโร’ถ พฺยากริฯ  
</li>
  
<li>
คหโฎฺฐเยว  
เถโร โส,  
  
เวทปารคโต อหุ;  
  
น พฺยากเรยฺย กิํ ตสฺส,  
  
ปภินฺนปฎิสมฺภิโทฯ  
</li>
  
ยสฺส จิตฺตํ อุปฺปชฺชติ น นิรุชฺฌติ,  
  
ตสฺส จิตฺตํ นิรุชฺฌิสฺสติ; น อุปฺปชฺชิสฺสติ,  
  
ยสฺส วา ปน จิตฺตํ นิรุชฺฌิสติ น อุปฺปชฺชิสฺสติ;  
  
ตสฺส จิตฺตํ อุปฺปชฺชติ, น นิรุชฺฌตีติฯ  
</li>
  
<li>
ตํ จิตฺตยมเก ปญฺหํ, ปุจฺฉิ เถโร วิสารโท;  
  
อนฺธกาโร วิย อหุ, ตสฺส โส ตมโวจ โสฯ  
</li>
  
<li>
ภิกฺขุโก นาม มโนฺตติ, พุทฺธ มโนฺตติ โส พฺรวิ;  
  
เทหีติ วุเตฺต โนเวส-ธาริโน ทมฺมิ ตํ อิติฯ  
</li>
  
<li>
มาตาปิตูหิ’นุญฺญาโต, มนฺตตฺถาย ส ปพฺพชฺชิ;  
  
กมฺมฎฺฐานมทา เถโร, ปพฺพาเชตฺวา ยถารหํฯ  
</li>
  
<li>
ภาวนํ อนุยุญฺชโนฺต, อจิเรน มหามตี;  
  
โสตาผตฺติผลํ ปโตฺต, เถโร ญตฺวาน ตํ ตถาฯ  
</li>
  
<li>
เปเสสิ จณฺฑวชฺชิสฺส, เถรสฺสนฺติกมุคฺคหํ;  
  
กาตุํ สุตฺตาภิธมฺมานํ, โสตตฺถา’กาตทุคฺคหํฯ  
</li>
  
<li>
ตโต โส ติสฺสทหโร, อารภิตฺวา วิปสฺสนํ;  
  
ฉฬภิโญฺญ อหุ กาเล, เถรภาวญฺจ ปาปุณิฯ  
</li>
  
<li>
อตีว ปากโฎ อาสิ, จโนฺท’ว สูริโย’วโส;  
  
โลโก ตสฺส วโจ’มญฺญี, สมฺพุทฺธสฺส วโจปิยฯ  
</li>
  
โมคฺคลิปุตฺตติสฺสเถโรทโย นิฎฺฐีโตฯ  
</li>
  
<li>
เอกาหํ  
อุปราชา โส, อทกฺขิ มิควํ คโต;  
  
กีฬมาเน มิเค’รเญฺญ, ทิสฺวา เอตํ วิจินฺตยิฯ  
</li>
  
<li>
มิคาปิ เอวํ กิฬนฺติ, อรเญฺญ ติณโคจรา;  
  
น กิฬิสฺสนฺติ กิํ ภิกฺขู, สุขาหารวิหาริโนฯ  
</li>
  
<li>
อตฺตโน จินฺติตํ รโญฺญ, อาโรเจสิ ฆรํ คโต;  
  
สญฺญาเปตุํ ตุ สตฺตาหํ, รชฺชํ ตสฺส อทาสิ โสฯ  
</li>
  
<li>
อนุโภหิ อิเม รชฺชํ, สตฺตาหํ ตฺวํ กุมารก;  
  
ตโต ตํ ฆาตยิสฺสามิ, อิจฺจ’โวจ มหีปติฯ  
</li>
  
<li>
อาหา’ติ ตมฺหิ สตฺตาเห,  
  
ตฺวํ เกนา’สิ กิโส อิติ;  
  
มรณสฺส ภเยนาติ,  
  
วุเตฺต ราชา’ห ตํ ปุนฯ  
</li>
  
<li>
สตฺตาหา’หํ มริสฺสํติ, ตฺวํ น กีฬิ อิเม กถํ;  
  
กีฬิสฺสนฺติ ยติ ตาต, สทา มรณสญฺญิโนฯ  
</li>
  
<li>
อิเจฺจวํ ภากรา วุโตฺต, สาสนสฺมิํ ปสีทิ โส;  
  
กาเลน มิควํ คนฺตฺวา, เถรมทกฺขิ สญฺญตํฯ  
</li>
  
<li>
นิสินฺนํ รุกฺขมูลสฺมิํ, โส มหาธมฺมรกฺขิตํ;  
  
สาลสาขาย นาเคน, พีชยนฺต มนาสวํฯ  
</li>
  
<li>
อยํ เถโร วิยา’หมฺปิ, ปพฺพชฺช ชิน สาสเน;  
  
วิหริสฺสํ กทา รเญฺญ, อิติ จินฺตยิ ปญฺญวาฯ  
</li>
  
<li>
เถโร ตสฺส ปสาทตฺถํ,  
  
อุปติตฺวา วิหายสา;  
  
คนฺตฺวา อโสการามสฺส,  
  
โปกฺขรโญฺญ ชเล ฐิโตฯ  
</li>
  
<li>
อากาเส ฐปยิตฺวาน, จีวรานิ วรานิ โส;  
  
โอคาหิตฺวา โปกฺขรณี, คตฺตานิ ปริสิญฺจถฯ  
</li>
  
<li>
ตํ  
อิทฺธิํ อุปราชา โส, ทิสฺวา’ตีว ปสีทิย;  
  
อเชฺชว ปพฺพชิสฺสํติ, พุทฺธิํจา’กาสิ พุทฺธิมาฯ  
</li>
  
<li>
อุปสงฺกมฺม ราชานํ, ปพฺพชฺชํ ยาจิ สาทโร;  
  
นิวาเรตุมสโกฺกโนฺต, ตมาทาย มหีปติฯ  
</li>
  
<li>
มหตา ปริวาเรน, วิหารมคมา สยํ;  
  
ปพฺพชิ โส มหาธมฺม-รกฺขิตเตฺถรสนฺติเกฯ  
</li>
  
<li>
สทฺธิํ เตน จตุสต-สหสฺสานิ นราปิ จ;  
  
อนุปพฺพชิตานนฺตุ, คณนา จ น วชฺชติฯ  
</li>
  
<li>
ภาคิเนโยฺย นรินฺทสฺส, อคฺคิ พฺรหฺมาติ วิสฺสุโต;  
  
อโหสิ รโญฺญ ธีตาย, สงฺฆมิตฺตาย สามิโกฯ  
</li>
  
<li>
ตสฺสา ตสฺส สุโต จาปิ,  
  
สุมโน นาม นามโส;  
  
ยาจิตฺวา โส’ปิ ราชานํ,  
  
อุปราเชน ปพฺพชิฯ  
</li>
  
<li>
อุปราชสฺส ปพฺพชฺชา, ตสฺสา’โสกสฺส ราชิโน;  
  
จตุเตฺถ อาสิวเสฺสสา, มหาชนหิโตทยาฯ  
</li>
  
<li>
ตเตฺถว อุปสมฺปโนฺน, สมฺปนฺนอุปนิสฺสโย;  
  
ฆเฎโนฺต อุปราชา โส, ฉฬ’ภิโญฺญ’รหา อหุฯ  
</li>
  
<li>
วิหาเร เตสมารเทฺธ, สเพฺพ สพฺพปุเรสุปิ;  
  
สาธุกํ ตีหิ วเสฺสหิ, นิฎฺฐาเปสุํ มโนรเมฯ  
</li>
  
<li>
เถรสฺส อินฺทคุตฺตสฺส, กมฺมาทิฎฺฐายกสฺส ตุ;  
  
อิทฺธิยา จา’สุ นิฎฺฐาสิ, อโสการามสวฺหโยฯ  
</li>
  
<li>
ชเนน ปริภุเตฺตสุ, ฐาเนสุ จ ตหิํ ตหิํ;  
  
เจติยานิ อกาเรสิ, รมณียานิ ภูปติฯ  
</li>
  
<li>
ปุเรหิ จตุราสีติ-สหเสฺสหิ สมนฺตโต;  
  
เลเข เอกาหมาเนสุํ, วิหารา นิฎฺฐิตา อิติฯ  
</li>
  
<li>
เลเข สุตฺวา มหาราชา, มหาเตชิทฺธิ วิกฺกโม;  
  
กาตุกาโม สกิํเยว, สพฺพาราม มหามหํฯ  
</li>
  
<li>
ปุเร เภริํ จราเปสิ, สตฺตเม ทิวเส อิโต;  
  
สพฺพารามมโห โหตุ, สพฺพเทเสสุ เอกทาฯ  
</li>
  
<li>
โยชเน  
โยชเน เทนฺตุ, มหาทานํ มหีตเล;  
  
กโรนฺตุ คามารามานํ, มคฺคานญฺจ วิภูสนํฯ  
</li>
  
<li>
วิหาเรสุ จ สเพฺพสุ, ภิกฺขุสงฺฆสฺส สพฺพถา;  
  
มหาทานานิ วเตฺตนฺตุ, ยถากาลํ ยถาพลํฯ  
</li>
  
<li>
ทีปมาลา ปุมฺผมาลา-ลงฺกาเรหิ ตหิํ ตหิํ;  
  
ตูริเยหิ จ สเพฺพหิ, อุปหารํ อเนกธาฯ  
</li>
  
<li>
อุโปสถงฺคานา’ทาย, สเพฺพ ธมฺมํ สุณนฺตุ จ;  
  
ปูชาวิเสเสน’เนเก จ, กโรนฺตุ ตทเหปิ จฯ  
</li>
  
<li>
สเพฺพ สพฺพตฺถ สพฺพถา, ยถาณตฺตาธิกาปิ จ;  
  
ปูชา สมฺปฎิยาเทสุํ, เทวโลกมโนรมาฯ  
</li>
  
<li>
ตสฺมิํ ทิเน มหาราชา, สพฺพาลงฺการ ภูสิโต;  
  
สโหโรโธ สหามโจฺจ, พโลฆ ปริวาริโตฯ  
</li>
  
<li>
อคมาสิ สการามํ, ภินฺทโนฺต วิย เมทินิํ;  
  
สงฺฆมชฺฌมฺหิ อฎฺฐาสิ, วนฺทิตฺวา สงฺฆมุตฺตมํฯ  
</li>
  
<li>
ตสฺมิํ สมาคเม อาสุํ, อสีติ ภิกฺขุโกฎิ โย;  
  
อเหสุํ สตสหสฺสํ, เตสุ ขีณาสวา ยติฯ  
</li>
  
<li>
นวุติ ภิกฺขุสหสฺสานิ, อหู ภิกฺขุนิโย ตหิํ;  
  
ขิณาสวา ภิกฺขุนิโย, สหสฺสํ อาสุ ตาสุ ตุฯ  
</li>
  
<li>
โลกวิวรณํ นาม, ปาฎิหีรํ อกํสุ เต;  
  
ขีณาสวา ปสาทตฺถํ, ธมฺมาโสกสฺส ราชิโนฯ  
</li>
  
<li>
จณฺฑาโสโกติ ญายิตฺถ, ปุเพฺพ ปาเปน กมฺมุนา;  
  
ธมฺมาโสโกติ ญายิตฺถ, ปจฺฉา ปุเญฺญน กมฺมุนาฯ  
</li>
  
<li>
สมุทฺทปริยนฺตํ โส, ชมฺพุทีปํ สมนฺตโต;  
  
ปสฺสิ สเพฺพ วิหาเร จ, นานาปูชา วิภูสิเตฯ  
</li>
  
<li>
อตีว ตุโฎฺฐ เต ทิสฺวา, สงฺฆํ ปุจฺฉิ นิสีทิย;  
  
กสฺส ภเนฺต ปริจฺจาโค, มหาสุคต สาสเนฯ  
</li>
  
<li>
เถโร โส โมคฺคลิปุโตฺต, รโญฺญ ปญฺหํ วิยากริ;  
  
ธรมาเน’ปิ สุคเต, นตฺถิ จาคี ตยาสโมฯ  
</li>
  
<li>
ตํ สุตฺวา วจนํ ภิโยฺย, ตุโฎฺฐ ราชา อปุจฺฉิ ตํ;  
  
พุทฺธสาสน ทายาโท, โหติ โข มาทิโส อิติฯ  
</li>
  
<li>
เถโร  
ตุ ราชปุตฺตสฺส, มหินฺทสฺสู’ปนิสฺสยํ;  
  
ตเถว ราชธีตาย, สงฺฆมิตฺตาย เปกฺขิยฯ  
</li>
  
<li>
สาสนสฺสา’ภิ วุทฺธิญฺจ, ตํ เหตุกม เวกฺขิย;  
  
ปจฺจาภาสถ ราชานํ, โส สาสนธุรนฺธโรฯ  
</li>
  
<li>
ตาทิโส’ปิ มหาจาคี, ทายาโท สาสนสฺส น;  
  
ปจฺจยทายโก’เจฺจว, วุจฺจเต มนุชาธีปฯ  
</li>
  
<li>
โย ตุ ปุตฺตํ ธีตรํ วา,  
  
ปพฺพชฺชาเปติ สาสเน;  
  
โส สาสนสฺส ทายาโท,  
  
โหติ โน ทายโก อปิฯ  
</li>
  
<li>
อถ สาสน ทายาท-ภาวมิจฺฉํ มหีปติ;  
  
มหินฺทํ สงฺฆมิตฺตญฺจ, ฐิเต ตตฺร อปุจฺฉถฯ  
</li>
  
<li>
ปพฺพชิสฺสถ กิํ ตาตา, ปพฺพชฺชา มหตี มตา;  
  
ปิตุโน วจนํ สุตฺวา, ปิตรํ เต อภาสิสุํฯ  
</li>
  
<li>
อเชฺชว ปพฺพชิสฺสาม, สเจ ตฺวํ เทว อิจฺฉสิ;  
  
อมฺหญฺจ ลาโภ ตุมฺหญฺจ, ปพฺพชฺชาย ภวิสฺสติฯ  
</li>
  
<li>
อุปราชสฺส ปพฺพชฺช-กาลโภ ปภุตีหิ โส;  
  
สา จาปิ อคฺคิพฺรหฺมสฺส, ปพฺพชฺชา กตนิจฺฉยาฯ  
</li>
  
<li>
อุปรชฺชํ มหีนฺทสฺส, ทาตุกาโม’ปิ ภูปติ;  
  
ตโต’ปิ อธิกาสา’ติ, ปพฺพชฺชํเยว โรจยิฯ  
</li>
  
<li>
ปิยํ ปุตฺตํ มหินฺทญฺจ, พุทฺธิรูปพโลทิตํ;  
  
ปพฺพชฺชา เปสิ สมหํ, สงฺฆ มิตฺตญฺจ ธีตรํฯ  
</li>
  
<li>
ตทา วีสติวโสฺส โส, มหิโนฺท ราชนนฺทโน;  
  
สงฺฆมิตฺตา ราชธีตา, อฎฺฐารสสมา ตทาฯ  
</li>
  
<li>
ตทเหว อหุ ตสฺส, ปพฺพชฺชา อุปสมฺปทา;  
  
ปพฺพชฺชา สิกฺขาทานญฺจ, ตสฺสา จ ตทหุ อหุฯ  
</li>
  
<li>
อุปชฺฌาโย กุมารสฺส, อหุ โมคฺคลิสวฺหโย;  
  
ปพฺพาเชสิ มหาเทว-เตฺถโร มชฺฌนฺติโก ปนฯ  
</li>
  
<li>
กมฺมวาจํ อกา ตสฺมิํ, โส’ปสมฺปทมณฺฑเล;  
  
อรหตฺตํ มหิโนฺท โส, ปโตฺต สปฎิสมฺภิทํฯ  
</li>
  
<li>
สงฺฆมิตฺตา’หุ’ปชฺฌายา  
, ธมฺมปาลาติ วิสฺสุตา;  
  
อาจริยา อายุปาลิ, กาเล สา’สิ อนาสวาฯ  
</li>
  
<li>
อุโภ สาสนปโชฺชตา, ลํกาทีโปปการิโน;  
  
ฉเฎฺฐ วเสฺส ปพฺพชิํสุ, ธมฺมาโสกสฺส ราชิโนฯ  
</li>
  
<li>
มหามหิโนฺท วเสฺสหิ, ตีหิ ทีปปฺปสาทโก;  
  
ปิฎกตฺตยํ มุคฺคณฺหิ, อุปชฺฌายสฺส สนฺติเกฯ  
</li>
  
<li>
สา ภิกฺขุนี จนฺทเลขา, มหิโนฺท ภิกฺขู สูริโย;  
  
สมฺพุทฺธ สาสนากาสํ, เต สทา โสภยุํ ตทาฯ  
</li>
  
<li>
วเน ปาฎลิปุตฺตมฺหา, วเน วนจโร จรํ;  
  
กุนฺตกินฺนริยา สทฺธิํ, สํวาสํ กปฺปยี กิรฯ  
</li>
  
<li>
เตน สํวาสมนฺวาย,  
  
สา ปุเตฺต ชนยี ทุเว;  
  
ติโสฺส เชโฎฺฐ กณิโฎฺฐ ตุ,  
  
สุมิโตฺต นาม นามโตฯ  
</li>
  
<li>
มหาวรุณเตฺถรสฺส, กาเล ปพฺพชฺช สนฺติเก;  
  
อรหตฺตํ ปาปุณิํสุ, ฉฬภิญฺญํ คุณํ อุโภฯ  
</li>
  
<li>
ปาเท กีฎวิเสนา’สิ, ผุโฎฺฐ เชโฎฺฐ สเวทโน;  
  
อาห ปุโฎฺฐ กณิเฎฺฐน, เภสชฺชํ ปสตํ ฆฎํฯ  
</li>
  
<li>
รโญฺญ นิเวทนํ เถโร, คิลานวตฺตโต’ปิ โส;  
  
สปฺปิสตฺถญฺจ จรณํ, ปจฺฉาภตฺตํ ปฎิกฺขิปิฯ  
</li>
  
<li>
ปิณฺฑาย เจ จรํ สปฺปิํ, ลภเส ตฺวํ ตมาหร;  
  
อิจฺฉาห ติสฺสเถโร โส, สุมิตฺตํ เถรมุตฺตมํฯ  
</li>
  
<li>
ปิณฺฑาย จรตา เตน, น ลทฺธํ ปสตํ ฆตํ;  
  
สปฺปิกุมฺภสเตนาปิ, พฺยาธิชาโต อสาธิโยฯ  
</li>
  
<li>
เตเนว พฺยาธินา เถโร, ปโตฺต อายุกฺขยนฺติกํ;  
  
โอวทิตฺวาปฺปมาเทน, นิพฺพาตุํ มานสํ อกาฯ  
</li>
  
<li>
อากาสมฺหิ นิสีทิตฺวา, เตโชธาตุวเสน โส;  
  
ยถารุจิ อธิฎฺฐาย, สรีรํ ปรินิพฺพุโตฯ  
</li>
  
<li>
ชาลาสรีรา นิกฺขมฺม, นิมฺมํสฉาริกํ ฑหิ;  
  
เถรสฺส สกลํ กายํ, อฎฺฐิกานิตุโน ฑหิฯ  
</li>
  
<li>
สุตฺวา  
นิพฺพูติเมตสฺส, ติสฺสเถรสฺส ภูปติ;  
  
อคมาสิ สการามํ, ชโนฆ ปริวาริโตฯ  
</li>
  
<li>
หตฺติกฺขนฺธคโต ราชา, ตานฎฺฐิน’วโรปิย;  
  
กาเรตฺวา ธาตุสกฺการํ, สงฺฆํ พฺยาธิมปุจฺฉิตํฯ  
</li>
  
<li>
ตํ สุตฺวา ชาตสํเวโค, ปุรทฺวาเรสุ การิย;  
  
สุธาจิตา โปกฺขรณี, เภสชฺชานญฺจ ปูริยฯ  
</li>
  
<li>
ปาเปสิ ภิกฺขุสงฺฆสฺส, เภสชฺชานิ ทิเน ทิเน;  
  
มา โหตุ ภิกฺขุสงฺฆสฺส, เภสชฺชํ ทุลฺลภํ อิติฯ  
</li>
  
<li>
สุมิตฺตเถโร นิพฺพายิ, จงฺกมโนฺต’ว จงฺกเม;  
  
ปสีทิ สาสเน’ตีว, เตนาปิ จ มหาชโนฯ  
</li>
  
<li>
กุนฺติปุตฺตา ทุเว เถรา,  
  
เต โลกหิตการิโน;  
  
นิพฺพายิํสุ อโสกสฺส,  
  
รโญฺญ วสฺสมฺหิ อฎฺฐเมฯ  
</li>
  
<li>
ตโต ปภุติ สงฺฆสฺส, ลาโภ’ตีว มหา อหุ;  
  
ปจฺฉา ปสนฺนา จ ชนา, ยสฺมา ลาภํ ปวตฺตยุํฯ  
</li>
  
<li>
ปหีนลาภสกฺการา, ติตฺถิยา ลาภการณา;  
  
สยํ กาสายมาทาย, วสิํสุ สห ภิกฺขูหิฯ  
</li>
  
<li>
ยถาสกญฺจ เต วาทํ, พุทฺธวาโท’ติ ทีปยุํ;  
  
ยถาสกญฺจ กิริยา, อกริํสุ ยถารุจิฯ  
</li>
  
<li>
ตโต โมคฺคลิปุโตฺต โส,  
  
เถโร ถิร คุโณทโย;  
  
สาสนพฺพุทมุปฺปนฺนํ,  
  
ทิสฺวา ตมติกกฺขลํฯ  
</li>
  
<li>
ตโสฺส’ปสมเน กาลํ, ทีฆทสฺสี อเวกฺขิย;  
  
ทตฺวา มหินฺทเถรสฺส, มหาภิกฺขุคณํ สกํฯ  
</li>
  
<li>
อุทฺธํ คงฺคาย เอโก’ว, อโหคงฺคมฺหิ ปพฺพเต;  
  
วิหาสิ สตฺตวสฺสานิ, วิเวก มนุพฺรูหยํฯ  
</li>
  
<li>
ติตฺถิยานํ พหุจตฺตา จ, ทุพฺพจฺจตฺตา จ ภิกฺขโว;  
  
เตสํ กาตุํ น สกฺขิํสุ, ธเมฺมน ปฎิเสธนํฯ  
</li>
  
<li>
เตเนว  
ชมฺพุทีปมฺหิ, สพฺพาราเมสุ ภิกฺขโว;  
  
สตฺตวสฺสานิ นากํสุ, อุโปสถ ปวารณํฯ  
</li>
  
<li>
ตํ สุตฺวา มหาราชา, ธมฺมาโสโก มหายโส;  
  
เอกํ อมจฺจํ เปเสสิ, อโสการาม มุตฺตมํฯ  
</li>
  
<li>
คนฺตฺวา’ธิกรณํ เอตํ, วุปสมฺม อุโปสถํ;  
  
กาเรหิ ภิกฺขุสเงฺฆน, ปมา’ราเม ตุวํ อิติฯ  
</li>
  
<li>
คนฺตฺวาน สนฺนิปาเตตฺวา, ภิกฺขุสงฺฆํ สทุมฺมติ;  
  
อุโปสถํ กโรถาติ, สาเวสิ ราชสาสนํฯ  
</li>
  
<li>
อุโปสถํ ติตฺติเยหิ, น กโรม มยํ อิติ;  
  
อโว จ ภิกฺขุสโงฺฆ ตํ, อมจฺจํ มูฬฺหมานสํฯ  
</li>
  
<li>
โส’มโจฺจ กติปยานํ, เถรานํ ปฎิปาฎิยา;  
  
อจฺฉินฺทิ อสินา สีสํ, กาเรมีติ อุโปสถํฯ  
</li>
  
<li>
ราชภาตา ติสฺสเตฺถโร, ตํ ทิสฺวา กิริยํ ลหุํ;  
  
คนฺตฺวาน ตสฺส อาสเนฺน, สาสนมฺหิ นิสิทิ โสฯ  
</li>
  
<li>
เถรํ ทิสฺวา อมโจฺจ โส, คนฺตฺวา รโญฺญ นิเวทยิ;  
  
สพฺพํ ปวตฺติํ ตํ สุตฺวา, ชาตทาโห มหีปติฯ  
</li>
  
<li>
สีฆํ คนฺตฺวา ภิกฺขุสงฺฆํ, ปุจฺฉิ อุพฺพิคฺคมานโส;  
  
เอวํ กเตน กเมฺมน, กสฺส ปาปํ สิยา อิติฯ  
</li>
  
<li>
เตสํ อปณฺฑิตา เกจิ, ปาปํ ตุยฺหนฺติ เกจิ ตุ;  
  
อุภินฺนํจา’ติ อาหํสุ, นตฺถิ ตุยฺหนฺติ ปณฺฑิตาฯ  
</li>
  
<li>
ตํ สุตฺวา’ห มหาราชา, สมโตฺถ อตฺถิ ภิกฺขุน;  
  
วิมติํ เม วิโนเทตฺวา, กาตุํ สาสนปคฺคหํฯ  
</li>
  
<li>
อตฺถิ โมคฺคลิปุโตฺต โส,  
  
ติสฺสเตฺถโร รเถสภ;  
  
อิจฺฉาห สโงฺฆ ราชานํ,  
  
ราช ตตฺถา’สิ สาทโรฯ  
</li>
  
<li>
วิสุํ ภิกฺขุสหเสฺสน, จตุโร ปริวาริเต;  
  
เถโร นรสหเสฺสน, อมเจฺจ จตุโร ตถาฯ  
</li>
  
<li>
ตทเหเยว เปเสสิ, อตฺตโน วจเนน โส;  
  
เถรํ อาเนตุ เม เตหิ, ตถา วุเตฺต สนาคมิฯ  
</li>
  
<li>
ตํ  
สุตฺวา ปุน อฎฺฐ’ตฺถ, เถเร’มเจฺจ จ เปสยิ;  
  
วิสุํ สหสฺสปุริเส, ปุเพฺพ วิย สนาคมิฯ  
</li>
  
<li>
ราชา ปุจฺฉิ กถํ เถโร, อาคเจฺฉยฺย นุ โข อิติ;  
  
ภิกฺขู อาหํสุ เถรสฺส, ตสฺส’คมนการณํฯ  
</li>
  
<li>
โหติ ภเนฺต อุปตฺถโมฺภ, กาตุํ สาสนปคฺคหํ;  
  
อิติ วุเตฺต มหาราช, เถโร เอสฺสติ โส อิติฯ  
</li>
  
<li>
ปุนาปิ เถโร’มเจฺจ จ, ราชา โสฬส โสฬส;  
  
วิสุํ สหสฺส ปุริเส, ตถา วตฺวาน เปสยิฯ  
</li>
  
<li>
เถโร มหลฺลเตฺต’ปิ, นาโรหิสฺสติ ยานกํ;  
  
เถรํ คงฺคาย นาวาย, อาเนถา’ติ จ อพฺรวิฯ  
</li>
  
<li>
คนฺตฺวา เต ตํ ตถา’โวจุํ,  
  
โส ตํ สุตฺวา’ว อุฎฺฐหิ;  
  
นาวาย เถรํ อาเนสุํ,  
  
ราชา ปจฺจุคฺคมี ตหิํฯ  
</li>
  
<li>
ชาณุมตฺตํ ชลํ ราโช’คเหตฺวา ทกฺขิณํ กรํ;  
  
นาวาย โอตรนฺตสฺส, เถรสฺสา’ทาสิ คารโวฯ  
</li>
  
<li>
ทกฺขิณํ ทกฺขิเณโยฺย โส, กรํ รโญฺญ’นุกมฺปโก;  
  
อาลมฺพิตฺวา’นุกมฺปาย, เถโร นาวาย โอตริฯ  
</li>
  
<li>
ราชา เถรํ นยิตฺวาน, อุยฺยานํ รติวฑฺฒนํ;  
  
เถรสฺส ปาเท โธวิตฺวา, มเกฺขตฺวา จ นิสีทิยฯ  
</li>
  
<li>
สมตฺถภาวํ เถรสฺส, วีมํสโนฺต มหีปติ;  
  
ทฎฺฐุกาโม อหํ ภเนฺต, ปาฎิหีรนฺติ อพฺรวิฯ  
</li>
  
<li>
กนฺติ วุเตฺต มหีกมฺปํ, อาห ตํ ปุน ราหโส;  
  
สกลาเย’ก เทสาย, กตรํ ทฎฺฐุมิจฺฉสิฯ  
</li>
  
<li>
โก ทุกฺกโรติ ปุจฺฉิตฺวา, เอก เทสาย กมฺปนํ;  
  
ทุกฺกรนฺติ สุณิตฺวาน, ตํ ทุฎฺฐุกามตํ พฺรวีฯ  
</li>
  
<li>
รถํ อสฺสํ มนุสฺสญฺจ, ปาติโญฺจทก ปูริตํ;  
  
เถโร โยชน สีมาย, อนฺตรมฺหิ จตุทฺทิเสฯ  
</li>
  
<li>
ฐปาเปตฺวา  
ตทเฑฺฒหิ, สห ตํ โยชนํ มหิํ;  
  
จาเลสิ อิทฺธิยา ตตฺร, นิสินฺนสฺส จ ทสฺสยิฯ  
</li>
  
<li>
เตนา’มเจฺจน ภิกฺขูนํ, มรเณน’ตฺตโนปิ จ;  
  
ปาปสฺส’ตฺถิตฺต นตฺถิตฺตํ, เถรํ ปุจฺฉิ มหีปติฯ  
</li>
  
<li>
ปฎิจฺจ กมฺมํ นตฺถีติ, กิลิฎฺฐํ เจตนํ วินา;  
  
เถโร โพเธสิ ราชานํ, วตฺวา ติตฺติรชาตกํฯ  
</li>
  
<li>
วสโนฺต ตตฺถ สตฺตาหํ, ราชุยฺยาเน มโนรเม;  
  
สิกฺขาเปสิ มหีปาลํ, สมฺพุทฺธสมยํ สุภํฯ  
</li>
  
<li>
ตสฺมิํเยว จ สตฺตา เห, ทุเว ยเกฺข มหีปติ;  
  
เปเสตฺวา มหิยํ ภิกฺขู, อเสเส สนฺนิปาตยิฯ  
</li>
  
<li>
สตฺตเม ทิวเส คนฺตฺวา, สการามํ มโนรมํ;  
  
กาเรสิ ภิกฺขุสงฺฆสฺส, สนฺนิปาตมเสสโตฯ  
</li>
  
<li>
เถเรน สห เอกเนฺต, นิสิโนฺน สาณิอนฺตเร;  
  
เอเกกลทฺธิเก ภิกฺขุ, ปโกฺกสิตฺวาน สนฺติกํฯ  
</li>
  
<li>
กิํวาที สุคโต ภเนฺต, อิติ ปุจฺฉิ มหีปติ;  
  
เต สสฺสตาทิกํ ทิฎฺฐิํ, พฺยากริํสุ ยถาสกํฯ  
</li>
  
<li>
เต มิจฺฉาทิฎฺฐิเก สเพฺพ, ราชา อุปฺปพฺพาชาปยี;  
  
สเพฺพ สฎฺฐิสหสฺสานิ, อาสุํ อุปฺปพฺพชาปิตาฯ  
</li>
  
<li>
อปุจฺฉิ ธมฺมิเก ภิกฺขู, กิํวาที สุคโต อิติ;  
  
วิภชฺชวาที ตาหํสุ, ตํ เถรํ ปุจฺฉิ ภูปติฯ  
</li>
  
<li>
วิภชฺชวาที สมฺพุโทฺธ,  
  
โหติ ภเนฺต’ติ อาห โส;  
  
เถโร’ อามา’ติ ตํ สุตฺวา,  
  
ราชา ตุฎฺฐมโน ตทาฯ  
</li>
  
<li>
สโงฺฆ ปิโสธิโต ยสฺมา,  
  
ตสฺมา สโงฺฆ อุโปสถํ;  
  
กโรตุ ภเนฺต อิเจฺจวํ,  
  
วตฺวา เถรสฺส ภูปติฯ  
</li>
  
<li>
สงฺฆสฺส รกฺขํ ทตฺวาน, นครํ ปาวิสี สุภํ;  
  
สโงฺฆ สมโคฺค หุตฺวาน, ตทา’กาสิ อุโปสถํฯ  
</li>
  
<li>
เถโร  
อเนก สงฺขมฺหา, ภิกฺขุสงฺฆา วิสารเท;  
  
ฉฬภิเญฺญ เตปิฎเก, ปภินฺนปฎิสมฺภิเทฯ  
</li>
  
<li>
ภิกฺขุสหสฺสํ อุจฺจินิ, กาตุํ สทฺธมฺมํ สงฺคหํ;  
  
เตหิ อโสการามมฺหิ, อกา สทฺธมฺม สงฺคหํฯ  
</li>
  
<li>
มหากสฺสปเตฺถโร จ, ยสเตฺถโร จ การยุํ;  
  
ยถา เต ธมฺม สํคีติํ, ติสฺสเตฺถโรปิ ตํ ตถาฯ  
</li>
  
<li>
ตถาวตฺถุปฺปกรณํ, ปรวาทปฺปมทฺทนํ;  
  
อภาสิ ติสฺสเตฺถโร จ, ตสฺมิํ สํคีติ มณฺฑเลฯ  
</li>
  
<li>
เอวํ ภิกฺขุสหเสฺสน, รกฺขาย’โสก ราชิโน;  
  
อยํ นวหิ มาเสหิ, ธมฺม สํคีติ นิฎฺฐิตาฯ  
</li>
  
<li>
รโญฺญ สตฺตรเส วเสฺส, ทฺวาสตฺตติสโม อิสิ;  
  
มหาปวารณาย’โส, สํคีติ ตํ สมาปยิฯ  
</li>
  
<li>
สาธุการํ ททนฺตีว, สาสนฎฺฐิติ การณํ;  
  
สํคีติ ปริโยสาเน, อกมฺมิตฺถ มหามหีฯ  
</li>
  
<li>
หิตฺวา เสฎฺฐํ พฺรหฺมวิมานมฺปิ มนุญฺญํ;  
  
เชคุจฺฉํ โส สาสนเหตุนรโลกํ;  
  
อาคมฺมา’กา สาสนกิจฺจํ กตกิโจฺจ;  
  
โกนาม’โญฺญ สาสนกิจฺจมฺหิ ปมเชฺชติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ตติยธมฺมสํคีติ นาม  
</li>
  
ปญฺจโม ปริเจฺฉโทฯ  
</li>
  
  
  
  
  