<h1>เตวีสติโม ปริเจฺฉโท</h1>
<h2>๔. นิพฺพานวิภาโค</h2>
<h3>๒๓. มูลวิสุทฺธิกถา</h3>
<ol>
<li>
อิตฺถํ  
  
จิตฺตํ เจตสิกํ, รูปเญฺจวาติ สงฺขตา;  
  
วุตฺตา อสงฺขตํ ทานิ, นิพฺพานนฺติ ปวุจฺจติฯ  
</li>
  
<li>
สีลวิสุทฺธิ อาทิมฺหิ, ตโต จิตฺตวิสุทฺธิ จ;  
  
ทิฎฺฐิวิสุทฺธินามา จ, กงฺขาวิตรณาปิ จฯ  
</li>
  
<li>
ตโต ปรํ มคฺคามคฺค-ญาณทสฺสนนามิกา;  
  
ตถา ปฎิปทาญาณ-ทสฺสนา ญาณทสฺสนํฯ  
</li>
  
<li>
อิจฺจานุกฺกมโต วุตฺตา, สตฺต โหนฺติ วิสุทฺธิโย;  
  
สตฺตมานุตฺตรา ตตฺถ, ปุพฺพภาคา ฉ โลกิยาฯ  
</li>
  
<li>
สํวโร ปาติโมโกฺข จ, ตเถวินฺทฺริยสํวโร;  
  
อาชีวปาริสุทฺธิ จ, สีลํ ปจฺจยนิสฺสิตํฯ  
</li>
  
<li>
อิติ  
สีลวิสุทฺธี  
ติ, สุทฺธเมตํ ปวุจฺจติ;  
  
จตุปาริสุทฺธิสีลํ, ธุตงฺคปริวาริตํฯ  
</li>
  
<li>
กสิณานิ ทสาสุภา, ทสานุสฺสติโย ปน;  
  
อปฺปมญฺญา จ สญฺญา จ, ววตฺถารุปฺปกาติ จฯ  
</li>
  
<li>
  
สมถกฺกมฺมฎฺฐานานิ,  
ตาลีสฎฺฐกถานเย;  
  
ปาฬิยํ ตุ วิภตฺตานิ, อฎฺฐติํสาติ วณฺณิตํฯ  
</li>
  
<li>
ปถวาโป จ เตโช จ,  
  
วาโย นีลญฺจ ปีตกํ;  
  
โลหิโตทาตมากาสํ  
,  
  
อาโลกกสิณนฺติ จฯ  
</li>
  
<li>
  
กสิณานิ ทเส  
ตานิ, วุตฺตานฎฺฐกถานเย;  
  
อเฎฺฐว ปาฬิยํ หิตฺวา, อเนฺต ตุ กสิณทฺวยํฯ  
</li>
  
<li>
อุทฺธุมาตํ วินีลญฺจ, วิปุพฺพกํ วิขายิตํ;  
  
วิจฺฉิทฺทกญฺจ วิกฺขิตฺตํ, หตวิกฺขิตฺตโลหิตํฯ  
</li>
  
<li>
ปุฬวกํ  
อฎฺฐิกเญฺจติ,  
อสุภา ทส  
เทสิตา;  
  
รูปกายวิภาคาย, ทสกายวิปตฺติยาฯ  
</li>
  
<li>
พุเทฺธ ธเมฺม จ สเงฺฆ จ, สีเล จาเค จ อตฺตนา;  
  
เทวโตปสมายญฺจ, สตฺตานุสฺสติโย กมาฯ  
</li>
  
<li>
มรณสฺสติ นาเมกา, ตถา กายคตาสติ;  
  
อานาปานสฺสติเจฺจวํ,  
ทสานุสฺสติโย  
มตาฯ  
</li>
  
<li>
เมตฺตา กรุณา มุทิตา, อุเปกฺขาติ จตุพฺพิธา;  
  
วุตฺตา พฺรหฺมวิหารา จ,  
อปฺปมญฺญา  
ติ ตาทินาฯ  
</li>
  
<li>
เอกา  
หาเร ปฎิกฺกูล-สญฺญา  
นาเมกเมว ตุ;  
  
จตุธาตุววตฺถานํ,  
จตุธาตุปริคฺคโหฯ  
</li>
  
<li>
อากาสานญฺจายตนํ, วิญฺญาณญฺจมถาปรํ;  
  
อากิญฺจญฺญํ ตถา เนว-สญฺญานาสญฺญนามกํฯ  
</li>
  
<li>
อิจฺจานุกฺกมโต วุตฺตา, อรูปชฺฌานิกา ปน;  
  
อรูปกมฺมฎฺฐานานิ,  
จตฺตาโรปิ ปกิตฺติตาฯ  
</li>
  
<li>
กสิณาสุภโกฎฺฐาเส, อานาปาเน จ สพฺพถา;  
  
ทิสฺวา สุตฺวา ผุสิตฺวา วา, ปริกมฺมํ ตุ กุพฺพโตฯ  
</li>
  
<li>
อุคฺคโห นาม สโมฺภติ, นิมิตฺตํ ตตฺถ ยุญฺชโต;  
  
ปฎิภาโค ตมารพฺภ, ตตฺถ วตฺตติ อปฺปนาฯ  
</li>
  
<li>
สาธุ  
สตฺตา สุขี โหนฺตุ, ทุกฺขา มุจฺจนฺตุ ปาณิโน;  
  
อโห สตฺตา สุขปฺปตฺตา, โหนฺตุ ยทิจฺฉกาติ จฯ  
</li>
  
<li>
อุทฺทิสฺส วา อโนทิสฺส, ยุญฺชโต สตฺตโคจเร;  
  
อปฺปมญฺญา ปนเปฺปนฺติ, อนุปุเพฺพน วตฺติกาฯ  
</li>
  
<li>
กสิณุคฺฆาฎิมากาเส, ปฐมารุปฺปมานเส;  
  
ตเสฺสว นตฺถิภาเว จ, ตติยารุปฺปเกติ จฯ  
</li>
  
<li>
ยุญฺชนฺตสฺส  
ปเนเตสุ, โคจเรสุ จตูสุปิ;  
  
อเปฺปนฺติ อนุปุเพฺพน, อารุปฺปาปิ จตุพฺพิธาฯ  
</li>
  
<li>
อานาปานญฺจ กสิณํ, ปญฺจกชฺฌานิกํ ตหิํ;  
  
ปฐมชฺฌานิกา วุตฺตา, โกฎฺฐาสาสุภภาวนาฯ  
</li>
  
<li>
สุขิตชฺฌานิกา ติโสฺส, อปฺปมญฺญา จ เหฎฺฐิมา;  
  
อุเปกฺขารุปฺปกา ปญฺจ, อุเปกฺขาฌานิกาติ จฯ  
</li>
  
<li>
เอกา ทเสกา ทส จ, ตโย ปเญฺจติ สพฺพถา;  
  
ปริกมฺมวสา ติํส, ฉ โกฎฺฐาสา ยถากฺกมํฯ  
</li>
  
<li>
ปญฺจกาทิสุโขเปกฺขา, ฌานเภทา จตุพฺพิธา;  
  
เอกจฺจตุปญฺจฌาน-วเสน ติวิธา สิยุํฯ  
</li>
  
<li>
รูปารูปวสา เทฺว จ, อปฺปนาโต ปุเนกธา;  
  
อิเจฺจวมปฺปนา กมฺม-ฎฺฐานเภทา สมิสฺสิตาฯ  
</li>
  
<li>
เทฺว จ สญฺญาววตฺถานา, อฎฺฐานุสฺสติโยติ จ;  
  
เสสา ทส ปวุจฺจนฺติ, อุปจารสมาธิกาฯ  
</li>
  
<li>
ปริกโมฺมปจารานุโลมโคตฺรภุโต ปรํ;  
  
ปญฺจมํ วา จตุตฺถํ วา, ชวนํ โหติ อปฺปนาฯ  
</li>
  
<li>
อปฺปนาชวนํ สพฺพํ, โลกุตฺตรมหคฺคตํ;  
  
ติเหตุกปริตฺตานิ, ปุริมานิ ยถารหํฯ  
</li>
  
<li>
อาวชฺชนา  
จ วสิตา, ตํสมาปชฺชนา ตถา;  
  
อธิฎฺฐานา จ วุฎฺฐานา, ปจฺจเวกฺขณ ปญฺจมาฯ  
</li>
  
<li>
วสิตาหิ วสีภูตา, อิติ กตฺวาน ปญฺจหิ;  
  
ภาเวนฺตสฺส ปนเปฺปนฺติ, อุปรูปริ อปฺปนาฯ  
</li>
  
<li>
ยุญฺชนฺตสฺส ตุ วุฎฺฐาย, กสิณชฺฌานปญฺจมา;  
  
ปญฺจาภิญฺญา หิ อเปฺปนฺติ, รูปสทฺทาทิโคจเรฯ  
</li>
  
<li>
โลกุตฺตรา ปนเปฺปนฺติ, สเพฺพ นิพฺพานโคจเร;  
  
อนิจฺจทุกฺขานตฺตาติ, ภูมิธเมฺม วิปสฺสโตฯ  
</li>
  
<li>
ตตฺถ  
จ ปาทกชฺฌานํ, สมฺมฎฺฐชฺฌานเมว วา;  
  
อชฺฌาสโย จ วุฎฺฐาน-คามินี จ วิปสฺสนาฯ  
</li>
  
<li>
มคฺคานํ ฌานเภทาย, ยถาโยคํ นิยามตา;  
  
ยถาสกํ ผลานํ ตุ, มคฺคา โหนฺติ นิยามตาฯ  
</li>
  
<li>
มคฺคานนฺตรเมวาถ, ภูมิธเมฺม วิปสฺสโต;  
  
ผลสมาปตฺติยมฺปิ, อเปฺปติ ผลมานสํฯ  
</li>
  
<li>
อนุปุพฺพสมาปตฺติํ, สมาปชฺชิสฺส วุฎฺฐิโต;  
  
ฌานธเมฺม วิปสฺสิตฺวา, ตตฺถ ตเตฺถว ปณฺฑิโตฯ  
</li>
  
<li>
จตุตฺถารุปฺปมเปฺปตฺวา, เอกทฺวิชวนาปรํ;  
  
นิโรธํ นาม ผุสติ, สมาปตฺติมจิตฺตกํฯ  
</li>
  
<li>
อรหา วา อนาคามี, ปญฺจโวการภูมิยํ;  
  
ยถาสกํ ผลุปฺปาโท, วุฎฺฐานนฺติ ตโต มโตฯ  
</li>
  
<li>
อปฺปนาปริโยสาเน, สิยา สพฺพตฺถ สมฺภวา;  
  
ภวงฺคปาโต ตํ เฉตฺวา, ชายเต ปจฺจเวกฺขณาฯ  
</li>
  
<li>
อิติ วุตฺตานุสาเรน, อปฺปนานยสงฺคหํ;  
  
ยถาโยคํ วิภาเวยฺย, ตตฺถ ตตฺถ วิจกฺขโณฯ  
</li>
  
<li>
  
จิตฺตวิสุทฺธิ  
  
นามายํ, จิตฺตสํเกฺลสโสธโน;  
  
อุปจารปฺปนาเภโท, สมโถ ปุพฺพภาคิโยติฯ  
</li>
  
อิติ นิพฺพานวิภาเค มูลวิสุทฺธิกถา นิฎฺฐิตาฯ  
</li>
  
เตวีสติโม ปริเจฺฉโทฯ  
</li>
  
  
  
  
  