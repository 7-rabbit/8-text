<h1>เนกฺขมฺมชฺฌาสยทีปนียมกคาถา</h1>
<ol>
<li>
ทิสฺวา นิมิตฺตานิ มทจฺฉิทานิ,  
  
ถีนํ วิรูปานิ รตจฺฉิทานิ;  
  
ปาปานิ กมฺมานิ สุขจฺฉิทานิ,  
  
ลทฺธานิ ญาณานิ ภวจฺฉิทานิฯ  
</li>
  
<li>
ปทิตฺตเคหา วิย เภรวํ รวํ,  
  
รวํ สมฺมุฎฺฐาย คโต มเหสิ;  
  
มเหสิโมโลกิยปุตฺตมตฺตโน,  
  
ตโนสิ โน เปมมโหฆมตฺตโนฯ  
</li>
  
<li>
อุมฺมารอุมฺมารคตุทฺธริตฺวา,  
  
ปทํ ปทํ ยาตนราสภสฺส;  
  
อลํ อลํการตเรน คนฺตุํ,  
  
มตี มตีเวติมนงฺคภเงฺคฯ  
</li>
  
<li>
อุมฺมารอุมฺมารคโต มเหสิ,  
  
อนงฺคภงฺคํ สมจินฺตยิตฺถ;  
  
กิํ เม ชรามจฺจุมุเข ฐิตสฺส,  
  
น เม วเส กามวเส ฐิตสฺสฯ  
</li>
  
<li>
กาเมน กาเมน น สาธฺยโมกฺขํ,  
  
มาเนน มาเนน มมตฺถิ กิญฺจิ;  
  
มาโร สเสโน หิ อวารณีโย,  
  
ยเนฺตน อุจฺฉุํ วิย มทฺทตี มํฯ  
</li>
  
<li>
อาทิตฺตมุยาตปยาตมูนํ,  
  
อตาณาเลณาสรเณ ชเน เต;  
  
ทิสฺวาน ทิสฺวาน สิวํ มยา เต,  
  
กาเมน กาเมน กถํ วิเนยฺยฯ  
</li>
  
<li>
วิชฺชาวิชฺชาย จุตญฺจุเปตํ,  
  
อสารสารูปคตญฺชนํ ชนํ;  
  
วิชฺชายวิชฺชาย ยุโต จุโตหํ,  
  
ปโหมิ ตาเรตุมสงฺคโห คโตฯ  
</li>
  
<li>
มคฺคนฺติ โน ทิฎฺฐิคตาปวคฺคํ,  
  
อคฺคา ติ เตวาหุ ชนา สมคฺคา;  
  
นคฺคํ อโห โมหตมสฺส วคฺคํ,  
  
วคฺคํ หนิสฺสามิ ตมคฺคมคฺคาฯ  
</li>
  
<li>
ปเสยฺหกาเรน อเสยฺหทุกฺขํ,  
  
ชนา ชเนนฺตีห ชนานเมว;  
  
ปเสยฺหกาเรนา อเสยฺหทุกฺขํ,  
  
ปาปํ น ชานนฺติ ตโต นิทานํฯ  
</li>
  
<li>
เต โอฆโยคาสวสํกิเลสา,  
  
ตเมว นาเสนฺติ ตโต สมุฎฺฐิตา;  
  
เอกนฺติกํ ชาติ ชรา จ มจฺจุ,  
  
นิรนฺตรํ ตํ พฺยสนญฺจเนกํฯ  
</li>
  
<li>
จีรํ กิเลสานสมุชฺชลนฺตํ,  
  
ทิสฺวาน สตฺตานุสยํ สยมฺภู;  
  
สาเธมิ โพธิํ วินยามิ สเตฺต,  
  
ปจฺฉาปิ ปสฺสามิ สุตํ สุตนฺตํฯ  
</li>
  
<li>
ตํ ทิพฺพจกฺกํ ขุรจกฺกมาลํ,  
  
รชฺชํ สสารชฺชสมชฺชมชฺชํ;  
  
เต พนฺธวา พนฺธนมาคตา ปเร,  
  
สุโต ปสูโตยมนงฺคทูโตฯ  
</li>
  
<li>
สมุชฺชลนฺตํ วสตี สตีสิรี,  
  
สิรีสปาคารมิทํ มหาวิสํ;  
  
ททฺทลฺลมานา ยุวตี วตีมา,  
  
สกณฺฎกาเยว สมญฺชสญฺชเสฯ  
</li>
  
<li>
ยสฺสา วิราชิตสิรี สิริยาปิ นตฺถิ,  
  
ตสฺสาวโลกิย น ติตฺติวสานมตฺถิ;  
  
คจฺฉามิ หนฺท ตวนงฺค สิรปฺปเภทํ,  
  
มเตฺตภกุมฺภุปริ สีหวิลาสคามิํฯ  
</li>
  
<li>
โภ โภ อนงฺคสุจิร ปิ ปนุณฺณพาณ,  
  
พาณานิ สํหร ปนุณฺณมิโต นิโรธ;  
  
โรเธน จาปทคโต มนโส น โสจ,  
  
โสจํ ตวปฺปนวโลกิย ยามิ สนฺติํฯ  
</li>
  
<li>
รตี รตี กามคุเณ วิเวเก,  
  
อลํ อลเนฺตว วิจินฺตยโนฺต;  
  
มนํ มนงฺคาลยสมฺปทาลยํ,  
  
ตหิํ ตหิํ ทิฎฺฐพาลา ว ปกฺกมิฯ  
</li>
  
  
  
  
  