<h1>โปราณวจนทสฺสนํ</h1>
<p>น เกวลํ อาจริโย อฎฺฐกถาโยเยว นิสฺสยภาเวน ทเสฺสสิ, อถ โข ‘‘โปราณา ปนาหู’’ติอาทินา โปราณานํ วจนมฺปิ ทเสฺสสิเยวฯ ตเทตฺถ ทฺวาวีสติยา ฐาเนสุ ทิฎฺฐํ ฯ เก ปเนเต โปราณา นาม? ยาว จตุตฺถสงฺคีติกาลา สงฺคีติกาเรสุ ปริยาปนฺนา วา  ตาทิสา วา มหาเถราติ เวทิตพฺพาฯ ตถา หิ ปฎิสมฺภิทามเคฺค (๒๙๒-๓-ปิเฎฺฐสุ)ฯ</p>


<p>
‘‘โอภาเส เจว ญาเณ จ, ปีติยา จ วิกมฺปติ…เป.…  
  
ธมฺมุทฺธจฺจกุสโล โหติ, น จ วิเกฺขปํ คจฺฉตี’’ติ –  
</p>
  
<p>เอวมาคตา คาถาโย อิธ (๒๗๓-๔-ปิเฎฺฐสุ) โปราณานํ วจนภาเวน ทสฺสิตาฯ ยทิ จิมา คาถาโย สงฺคีติกาเรหิ ปกฺขิตฺตา ภเวยฺยุํ ยถา ปริวารปาฬิยํ (๓-ปิเฎฺฐ) อาคตา อาจริยปรมฺปราทีปิกา คาถาโย, ตา หิ สมนฺตปาสาทิกายํ (๑, ๔๖-ปิเฎฺฐ) โปราณวจนภาเวน ทสฺสิตา, เอวํ สติ เตเยว สงฺคีติการา โปราณาติ เวทิตพฺพาฯ อถ ปฎิสมฺภิทามคฺคเทสเกเนว ภาสิตา ภเวยฺยุํ, เต วิย ครุกรณียา ปจฺจยิกา สทฺธายิตพฺพกา มหาเถรา โปราณาติ เวทิตพฺพาฯ สมนฺตปาสาทิกาสุมงฺคลวิลาสินีอาทีสุ ‘‘โปราณา ปน เอวํ วณฺณยนฺตี’’ติอาทินา วุตฺตฎฺฐาเนสุปิ ตาทิสาว อาจริยา โปราณาติ วุตฺตาฯ</p>





