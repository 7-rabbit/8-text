<h1>๒๒. พาวีสติโม ปริเจฺฉโท</h1>
<h3>ญาณทสฺสนวิสุทฺธินิเทฺทโส</h3>
<ol>
<li>
อิโต  
ปรํ ตุ ภิกฺขุสฺส, โหติ โคตฺรภุมานสํ;  
  
อาวชฺชนิยฐานตฺตา, มคฺคจิตฺตสฺส ตํ ปนฯ  
</li>
  
<li>
น จปฺปฎิปทาญาณ-ทสฺสนํ วา ตเถว จ;  
  
ญาณทสฺสนสุทฺธิํ วา, ภชเต น กุทาจนํฯ  
</li>
  
<li>
อุภินฺนมนฺตรา เอตํ, อโพฺพหาริกเมว ตํ;  
  
วิปสฺสนาย โสตสฺมิํ, ปติตตฺตา วิปสฺสนาฯ  
</li>
  
<li>
โปถุชฺชนิกโคตฺตํ วา, อภิภุยฺย ปวตฺติโต;  
  
โคตฺตํ วุจฺจติ นิพฺพานํ, ตโต ภวติ โคตฺรภุฯ  
</li>
  
<li>
ญาณํ จตูสุ มเคฺคสุ,  
ญาณทสฺสนสุทฺธิกํ  
;  
  
ตตฺถ ตํ ปฐมํ มคฺคํ, สมฺปาเทตุํ ปนิจฺฉตาฯ  
</li>
  
<li>
อญฺญํ  
  
กิญฺจิปิ กาตพฺพํ, ภิกฺขุนา เตน นตฺถิ ตํ;  
  
ยญฺหิ เตน จ กาตพฺพํ, สิยา ตํ กตเมว ตุฯ  
</li>
  
<li>
อนุโลมาวสานญฺหิ, สูรํ ติกฺขํ วิปสฺสนํ;  
  
อุปฺปาเทเนฺตน ตํ สพฺพํ, กตเมว จ โยคินาฯ  
</li>
  
<li>
ตสฺสานุโลมญาณสฺส, อเนฺต ตุ อนิมิตฺตกํ;  
  
วิสงฺขารํ นิโรธญฺจ, นิพฺพานํ อมตํ ปทํฯ  
</li>
  
<li>
โคจรํ กุรุมานํ ตํ, นิพฺพานารมฺมเณ ปน;  
  
ปฐมาวชฺชนเญฺจว, ปฐมาโภคตาปิ จฯ  
</li>
  
<li>
มคฺคสฺสานนฺตราทีหิ, ปจฺจเยหิ ปนจฺฉหิ;  
  
ตสฺส ปจฺจยภาวญฺจ, สาธยนฺตํ ตโต ปนฯ  
</li>
  
<li>
วิปสฺสนาย มุทฺธญฺหิ, สิขาปตฺตาย ตาย ตํ;  
  
อุปฺปชฺชติ อนาวตฺตํ-รมฺมณํ ตสฺส โคตฺรภุฯ  
</li>
  
<li>
เอเกนาวชฺชเนเนว, เอกิสฺสาเยว วีถิยา;  
  
นานารมฺมณตา จานุ-โลมโคตฺรภุเจตสํฯ  
</li>
  
<li>
ฐตฺวา  
อาวชฺชนฎฺฐาเน, ตมนาวชฺชนมฺปิ จ;  
  
มคฺคสฺส ปน ตํ สญฺญํ, ทตฺวา วิย นิรุชฺฌติฯ  
</li>
  
<li>
มโคฺคปิ เตน ตํ ทินฺนํ, อมุญฺจิตฺวาว สญฺหิตํ;  
  
ตํ ญาณมนุพนฺธโนฺต, ชายเต ตทนนฺตรํฯ  
</li>
  
<li>
กทาจิปิ อนิพฺพิทฺธปุพฺพํ มโคฺค ปเนส หิ;  
  
โลภํ โทสญฺจ โมหญฺจ, วิทฺธํสโนฺตว ชายติฯ  
</li>
  
<li>
น เกวลมยํ มโคฺค, โทสนาสนเมว จ;  
  
กโรติ อถ โขปายทฺวารานิปิ ปิเธติ จฯ  
</li>
  
<li>
อนามตคฺคสํสารวฎฺฎทุกฺขมโหทธิํ;  
  
อปารมติโฆรญฺจ, โสเสติ จ อเสสโตฯ  
</li>
  
<li>
มิจฺฉามคฺคํ  
  
ปนฎฺฐงฺคํ, ชายมาโน จ อุชฺฌติ;  
  
สพฺพเวรภยาเนตฺถ, นิจฺจํ วูปสเมติ จฯ  
</li>
  
<li>
พุทฺธโสฺสรสปุตฺตตฺตํ, อุปเนติ นยํ ปน;  
  
อานิสํเส อเนเกปิ, ปวตฺตยติ โยคิโนฯ  
</li>
  
<li>
ทายเกนานิสํสานํ, อเนเกสมเนน จ;  
  
อาทิมเคฺคน สํยุตฺตํ, ญาณนฺติ  
ญาณทสฺสนํ  
ฯ  
</li>
  
ปฐมมคฺคญาณํฯ  
</li>
  
<li>
ตเสฺสวานนฺตรํ ตสฺส, วิปากา เทฺวปิ ตีณิ วา;  
  
ผลจิตฺตานิ ชายเนฺต, น ชายเนฺต ตโต ปรํฯ  
</li>
  
<li>
เกจิ เอกญฺจ เทฺว ตีณิ, จตฺตารีติ วทนฺติ ตุ;  
  
น ปเนตํ คเหตพฺพํ, อชานิตฺวา วทนฺติ เตฯ  
</li>
  
<li>
เอกสฺสาเสวนํ นตฺถิ, ตสฺมา เทฺว อนุโลมกา;  
  
เตหิ อาเสวนํ ลทฺธา, ตติยํ โหติ โคตฺรภุฯ  
</li>
  
<li>
จตุตฺถํ มคฺคจิตฺตํ ตุ,  
  
ตสฺมา ตีณิ ผลานิ หิ;  
  
อนุโลมา ตโย โหนฺติ,  
  
จตุตฺถํ โหติ โคตฺรภุฯ  
</li>
  
<li>
ปญฺจมํ มคฺคจิตฺตญฺจ, ผลานิ เทฺว ตโต ปน;  
  
สตฺตจิตฺตปรมาว, เอกาวชฺชนวีถิ หิฯ  
</li>
  
<li>
เอตฺตาวตา ปเนโส หิ,  
โสตาปโนฺน  
ติ วุจฺจติ;  
  
ผลสฺส ปริโยสาเน, ภวโงฺคตฺตรณํ สิยาฯ  
</li>
  
<li>
ตโต ภวงฺคํ ฉินฺทิตฺวา, มคฺคเปกฺขนเหตุกํ;  
  
อุปฺปชฺชติ มโนทฺวาเร, อาวชฺชนมโน ปนฯ  
</li>
  
<li>
ตสฺมิํ  
  
นิรุเทฺธ มคฺคสฺส, ปจฺจเวกฺขณสญฺญิตา;  
  
ชวนานิ หิ ชายเนฺต, สเตฺตว ปฎิปาฎิยาฯ  
</li>
  
<li>
เอเสว จ นโย เญโยฺย, ผลาทีนมฺปิ เปกฺขเน;  
  
ปจฺจเวกฺขณญาณานิ, ภวเนฺตกูนวีสติฯ  
</li>
  
<li>
มโคฺค  
ผลํ ปหีนา จ, กิเลสา อวสิฎฺฐกา;  
  
นิพฺพานเญฺจติ ปเญฺจเต, ปจฺจเวกฺขณภูมิโยฯ  
</li>
  
<li>
เอวํ โส ปจฺจเวกฺขิตฺวา, โสตาปโนฺนปปตฺติยา;  
  
โยคมารภเต ธีโร, ทุติยาย จ ภูมิยาฯ  
</li>
  
<li>
ขนฺธปญฺจกสงฺขาตํ, ตํ สงฺขารคตํ ปุน;  
  
อนิจฺจํ ทุกฺขมนตฺตาติ, ญาเณน ปริมชฺชติฯ  
</li>
  
<li>
ตโต วิปสฺสนาวีถิ-โมคาหติ จ ตาวเท;  
  
ตเสฺสวํ ปฎิปนฺนสฺส, เหฎฺฐา วุตฺตนเยน ตุฯ  
</li>
  
<li>
ตโต สงฺขารุเปกฺขาย, อวสาเน ตเถว จ;  
  
เอกาวชฺชนวารสฺมิํ, โคตฺรภุสฺส อนนฺตรํฯ  
</li>
  
<li>
พฺยาปาทกามราคานํ, ตนุภาวํ ตุ สาธยํ;  
  
สกทาคามิมโคฺค  
ยํ, ชายเต ทุติโย ปนฯ  
</li>
  
ทุติยมคฺคญาณํฯ  
</li>
  
<li>
อิมสฺสาปิ จ ญาณสฺส, เหฎฺฐา วุตฺตนเยนิธ;  
  
ผลจิตฺตานิ เญยฺยานิ, วิญฺญุนา เทฺวปิ ตีณิ วาฯ  
</li>
  
<li>
เอตฺตาวตา ปเนโส หิ,  
สกทาคามิ  
นามยํ;  
  
สกิเทว อิมํ โลกํ, อาคนฺตฺวานฺตกโร ภเวฯ  
</li>
  
<li>
เหฎฺฐา วุตฺตนเยเนว, ปญฺจธา ปจฺจเวกฺขณํ;  
  
เอวํ โส ปจฺจเวกฺขิตฺวา, สกทาคามิปตฺติยาฯ  
</li>
  
<li>
โยคมารภเต  
  
ธีโร, ตติยาย จ ภูมิยา;  
  
พฺยาปาทกามราคานํ, ปหานาย จ ปณฺฑิโตฯ  
</li>
  
<li>
ขนฺธปญฺจกสงฺขาตํ, ตํ สงฺขารคตํ ปน;  
  
อนิจฺจํ ทุกฺขมนตฺตาติ, ญาเณน ปริมชฺชติฯ  
</li>
  
<li>
ตโต วิปสฺสนาวีถิ-โมคาหติ จ ตาวเท;  
  
ตเสฺสวํ ปฎิปนฺนสฺส, เหฎฺฐา วุตฺตนเยน ตุฯ  
</li>
  
<li>
ตโต สงฺขารุเปกฺขาย, อวสาเน ตเถว จ;  
  
เอกาวชฺชนวีถิมฺหิ, โคตฺรภุสฺส อนนฺตรํฯ  
</li>
  
<li>
พฺยาปาทกามราคานํ, มูลฆาตํ ตุ สาธยํ;  
  
ตสฺสา  
นาคามิมโคฺค  
ยํ, ชายเต ตติโย ปนฯ  
</li>
  
ตติยมคฺคญาณํฯ  
</li>
  
<li>
อิมสฺสาปิ จ ญาณสฺส, เหฎฺฐา วุตฺตนเยนิธ;  
  
ปวตฺติ ผลจิตฺตานํ, เวทิตพฺพา วิภาวินาฯ  
</li>
  
<li>
เอตฺตาวตา ปเนโสปิ, โหติ  
นาคามิ  
นามยํ;  
  
ตเตฺถว ปรินิพฺพายี, อนาวตฺติสภาวโตฯ  
</li>
  
<li>
เหฎฺฐา  
วุตฺตนเยเนว, ปญฺจธา ปจฺจเวกฺขณํ;  
  
เอวํ โส ปจฺจเวกฺขิตฺวา,  
อนาคามิ  
ริยสาวโกฯ  
</li>
  
<li>
โยคมารภเต ธีโร, จตุตฺถาย จ ภูมิยา;  
  
ปตฺติยารูปราคาทิ-ปหานาย จ ปณฺฑิโตฯ  
</li>
  
<li>
ตเถว สงฺขารคตํ, อนิจฺจาทิวเสน โส;  
  
ปริวตฺตติ ญาเณน, ตเถว ปริมชฺชติฯ  
</li>
  
<li>
ตโต วิปสฺสนาวีถิ-โมคาหติ จ ตาวเท;  
  
ตเสฺสวํ ปฎิปนฺนสฺส, เหฎฺฐา วุตฺตนเยน ตุฯ  
</li>
  
<li>
ตโต  
  
สงฺขารุเปกฺขาย, อวสาเน ตเถว จ;  
  
เอกาวชฺชนวารสฺมิํ, โคตฺรภุสฺส อนนฺตรํฯ  
</li>
  
<li>
ตสฺสา  
รหตฺตมโคฺค  
ยํ,  
  
ชายเต ตุ ตโต ปรํ;  
  
รูปราคาทิโทสานํ,  
  
วิทฺธํสาย กโร ปนฯ  
</li>
  
จตุตฺถมคฺคญาณํฯ  
</li>
  
<li>
อิมสฺสาปิ จ ญาณสฺส, เหฎฺฐา วุตฺตนเยนิธ;  
  
ปวตฺติ ผลจิตฺตานํ, เวทิตพฺพา วิภาวินาฯ  
</li>
  
<li>
เอตฺตาวตา ปเนโส หิ,  
  
อรหา  
นาม อฎฺฐโม;  
  
อริโย ปุคฺคโล โหติ,  
  
มหาขีณาสโว อยํฯ  
</li>
  
<li>
อนุปฺปตฺตสทโตฺถ จ,  
  
ขีณสํโยชโน มุนิ;  
  
สเทวกสฺส โลกสฺส,  
  
ทกฺขิเณโยฺย อนุตฺตโรฯ  
</li>
  
<li>
เอตฺตาวตา จตโสฺสปิ,  
ญาณทสฺสนสุทฺธิโย  
;  
  
หิตตฺถาย จ ภิกฺขูนํ, สเงฺขเปเนว ทสฺสิตาฯ  
</li>
  
<li>
สเทฺธน สมฺมา ปน ภาวนียา,  
  
อริยาย ปญฺญาย จ ภาวนาย;  
  
วิสุทฺธิกาเมน ตโปธเนน,  
  
ภวกฺขยํ ปตฺถยตา พุเธนฯ  
</li>
  
อิติ อภิธมฺมาวตาเร ญาณทสฺสนวิสุทฺธินิเทฺทโส นาม  
</li>
  
พาวีสติโม ปริเจฺฉโทฯ  
</li>
  
  
  
  
  