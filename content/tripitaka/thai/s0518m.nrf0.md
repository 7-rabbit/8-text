<h2>ขุทฺทกนิกาเย</h2>
<h1>มิลินฺทปญฺหปาฬิ</h1>
<ol>
<li>
มิลิโนฺท  
  
  
นาม โส ราชา, สาคลายํ ปุรุตฺตเม;  
  
อุปคญฺฉิ นาคเสนํ, คงฺคา จ  
คงฺคาว (สี. ปี.)  
ยถา สาครํฯ  
</li>
  
อาสชฺช ราชา จิตฺรกถิํ, อุกฺกาธารํ ตโมนุทํ;  
  
อปุจฺฉิ นิปุเณ ปเญฺห, ฐานาฎฺฐานคเต ปุถูฯ  
</li>
  
ปุจฺฉา วิสชฺชนา  
วิสฺสชฺชนา (สี. ปี.)  
เจว, คมฺภีรตฺถูปนิสฺสิตา;  
  
หทยงฺคมา กณฺณสุขา, อพฺภุตา โลมหํสนาฯ  
</li>
  
อภิธมฺมวินโยคาฬฺหา, สุตฺตชาลสมตฺติตา;  
  
นาคเสนกถา จิตฺรา, โอปเมฺมหิ นเยหิ จฯ  
</li>
  
ตตฺถ  
ญาณํ ปณิธาย, หาสยิตฺวาน มานสํ;  
  
สุณาถ นิปุเณ ปเญฺห, กงฺขาฎฺฐานวิทาลเนติฯ  
</li>
  
<p> ตํ ยถานุสูยเต – อตฺถิ โยนกานํ นานาปุฎเภทนํ สาคลํ นาม นครํ นทีปพฺพตโสภิตํ รมณียภูมิปฺปเทสภาคํ อารามุยฺยาโนปวนตฬากโปกฺขรณิสมฺปนฺนํ นทีปพฺพตวนรามเณยฺยกํ สุตวนฺตนิมฺมิตํ นิหตปจฺจตฺถิกํ  ปจฺจามิตฺตานุปปีฬิตํ วิวิธวิจิตฺรทฬฺหมฎฺฎาลโกฎฺฐกํ วรปวรโคปุร  โตรณํ คมฺภีรปริขาปณฺฑรปาการปริกฺขิตฺตเนฺตปุรํฯ สุวิภตฺตวีถิจจฺจรจตุกฺกสิงฺฆาฎกํ  สุปฺปสาริตาเนกวิธวรภณฺฑปริปูริตนฺตราปณํ  วิวิธทานคฺคสตสมุปโสภิตํ  หิมคิริสิขรสงฺกาสวรภวนสตสหสฺสปฺปฎิมณฺฑิตํ คชหยรถปตฺติสมากุลํ อภิรูปนรนาริคณานุจริตํ อากิณฺณชนมนุสฺสํ ปุถุขตฺติยพฺราหฺมณเวสฺสสุทฺทํ วิวิธสมณพฺราหฺมณสภาชน  สงฺฆฎิตํ พหุวิธวิชฺชาวนฺต  นรจิร  นิเสวิตํ กาสิกโกฎุมฺพริกาทินานาวิธวตฺถาปณสมฺปนฺนํ สุปฺปสาริตรุจิรพหุวิธปุปฺผคนฺธาปณํ คนฺธคนฺธิตํ อาสีสนียพหุรตนปริปูริตํ ทิสามุขสุปฺปสาริตาปณํ สิงฺคารวาณิชคณานุจริตํ กหาปณรชตสุวณฺณกํสปตฺถรปริปูรํ ปโชฺชตมานนิธินิเกตํ ปหูตธนธญฺญวิตฺตูปกรณํ ปริปุณฺณโกสโกฎฺฐาคารํ พหฺวนฺนปานํ พหุวิธขชฺชโภชฺชเลยฺยเปยฺยสายนียํ อุตฺตรกุรุสงฺกาสํ สมฺปนฺนสสฺสํ อาฬกมนฺทา วิย เทวปุรํฯ
</ol></p>


<p>เอตฺถ ฐตฺวา เตสํ ปุพฺพกมฺมํ กเถตพฺพํ, กเถเนฺตน จ ฉธา วิภชิตฺวา กเถตพฺพํฯ เสยฺยถีทํ – ปุพฺพโยโค มิลินฺทปญฺหํ ลกฺขณปญฺหํ เมณฺฑกปญฺหํ อนุมานปญฺหํ โอปมฺมกถาปญฺหนฺติฯ</p>


<p>ตตฺถ มิลินฺทปโญฺห ลกฺขณปโญฺห, วิมติเจฺฉทนปโญฺหติ ทุวิโธฯ เมณฺฑกปโญฺหปิ มหาวโคฺค, โยคิกถาปโญฺหติ ทุวิโธฯ</p>


<p>ติ เตสํ ปุพฺพกมฺมํฯ</p>


<h3>๑. พาหิรกถา</h3>
<h3>ปุพฺพโยคาทิ</h3>
<p> อตีเต   กิร กสฺสปสฺส ภควโต สาสเน วตฺตมาเน คงฺคาย สมีเป เอกสฺมิํ อาวาเส มหาภิกฺขุสโงฺฆ ปฎิวสติ, ตตฺถ วตฺตสีลสมฺปนฺนา ภิกฺขู ปาโตว อุฎฺฐาย ยฎฺฐิสมฺมชฺชนิโย  อาทาย พุทฺธคุเณ อาวเชฺชนฺตา องฺคณํ สมฺมชฺชิตฺวา กจวรพฺยูหํ กโรนฺติฯ อเถโก ภิกฺขุ เอกํ สามเณรํ ‘‘เอหิ สามเณร, อิมํ กจวรํ ฉเฑฺฑหี’’ติ อาห, โส อสุณโนฺต วิย คจฺฉติ, โส ทุติยมฺปิ…เป.… ตติยมฺปิ อามนฺติยมาโน อสุณโนฺต วิย คจฺฉเตวฯ ตโต โส ภิกฺขุ ‘‘ทุพฺพโจ วตายํ สามเณโร’’ติ กุโทฺธ สมฺมชฺชนิทเณฺฑน  ปหารํ อทาสิฯ ตโต โส โรทโนฺต ภเยน กจวรํ ฉเฑฺฑโนฺต ‘‘อิมินา กจวรฉฑฺฑนปุญฺญกเมฺมน ยาวาหํ นิพฺพานํ ปาปุณามิ , เอตฺถนฺตเร นิพฺพตฺตนิพฺพตฺตฎฺฐาเน มชฺฌนฺหิกสูริโย  วิย มเหสโกฺข มหาเตโช ภเวยฺย’’นฺติ ปฐมํ ปตฺถนํ ปฎฺฐเปสิฯ กจวรํ ฉเฑฺฑตฺวา นหานตฺถาย คงฺคาติตฺถํ คโต คงฺคาย อูมิเวคํ คคฺครายมานํ ทิสฺวา ‘‘ยาวาหํ นิพฺพานํ ปาปุณามิ , เอตฺถนฺตเร นิพฺพตฺตนิพฺพตฺตฎฺฐาเน อยํ อูมิเวโค วิย ฐานุปฺปตฺติกปฎิภาโน ภเวยฺยํ อกฺขยปฎิภาโน’’ติ ทุติยมฺปิ ปตฺถนํ ปฎฺฐเปสิฯ</p>


<p>โสปิ ภิกฺขุ สมฺมชฺชนิสาลาย สมฺมชฺชนิํ ฐเปตฺวา นหานตฺถาย คงฺคาติตฺถํ คจฺฉโนฺต สามเณรสฺส ปตฺถนํ สุตฺวา ‘‘เอส มยา ปโยชิโตปิ ตาว เอวํ ปเตฺถติ, มยฺหํ กิํ น สมิชฺฌิสฺสตี’’ติ จิเนฺตตฺวา ‘‘ยาวาหํ นิพฺพานํ ปาปุณามิ , เอตฺถนฺตเร นิพฺพตฺตนิพฺพตฺตฎฺฐาเน อยํ คงฺคาอูมิเวโค วิย อกฺขยปฎิภาโน ภเวยฺยํ, อิมินา ปุจฺฉิตปุจฺฉิตํ สพฺพํ ปญฺหปฎิภานํ วิชเฎตุํ นิเพฺพเฐตุํ สมโตฺถ ภเวยฺย’’นฺติ ปตฺถนํ ปฎฺฐเปสิฯ</p>


<p>เต อุโภปิ เทเวสุ จ มนุเสฺสสุ จ สํสรนฺตา เอกํ พุทฺธนฺตรํ เขเปสุํฯ อถ อมฺหากํ ภควตาปิ ยถา โมคฺคลิปุตฺตติสฺสเตฺถโร ทิสฺสติ, เอวเมเตปิ ทิสฺสนฺติ มม ปรินิพฺพานโต ปญฺจวสฺสสเต  อติกฺกเนฺต เอเต อุปฺปชฺชิสฺสนฺติ, ยํ มยา สุขุมํ กตฺวา เทสิตํ ธมฺมวินยํ, ตํ เอเต ปญฺหปุจฺฉนโอปมฺมยุตฺติวเสน นิชฺชฎํ นิคฺคุมฺพํ กตฺวา วิภชิสฺสนฺตีติ นิทฺทิฎฺฐาฯ</p>


<p> เตสุ  สามเณโร ชมฺพุทีเป สาคลนคเร มิลิโนฺท นาม ราชา อโหสิ ปณฺฑิโต พฺยโตฺต เมธาวี ปฎิพโล อตีตานาคตปจฺจุปฺปนฺนานํ มนฺตโยควิธานกิริยานํ , กรณกาเล นิสมฺมการี โหติ, พหูนิ จสฺส สตฺถานิ อุคฺคหิตานิ โหนฺติฯ เสยฺยถิทํ, สุติ สมฺมุติ สงฺขฺยา โยคา นีติ วิเสสิกา คณิกา คนฺธพฺพา ติกิจฺฉา ธนุเพฺพทา  ปุราณา อิติหาสา โชติสา มายา เกตุ  มนฺตนา ยุทฺธา ฉนฺทสา พุทฺธวจเนน   เอกูนวีสติ, วิตณฺฑวาที  ทุราสโท ทุปฺปสโห ปุถุติตฺถกรานํ อคฺคมกฺขายติ, สกลชมฺพุทีเป มิลิเนฺทน รญฺญา สโม โกจิ นาโหสิ ยทิทํ ถาเมน ชเวน สูเรน ปญฺญาย, อโฑฺฒ มหทฺธโน มหาโภโค อนนฺตพลวาหโนฯ</p>


<p> อเถกทิวสํ มิลิโนฺท ราชา อนนฺตพลวาหนํ จตุรงฺคินิํ พลคฺคเสนาพฺยูหํ ทสฺสนกมฺยตาย นครา นิกฺขมิตฺวา พหินคเร เสนงฺคทสฺสนํ กตฺวา  สาเรตฺวา โส ราชา ภสฺสปฺปวาทโก โลกายตวิตณฺฑ  ชนสลฺลาปปฺลว จิตฺตโกตูหโล วิสารโท วิชมฺภโก สูริยํ โอโลเกตฺวา อมเจฺจ อามเนฺตสิ ‘‘พหุ ภเณ ตาว ทิวสาวเสโส กิํ กริสฺสาม, อิทาเนว นครํ ปวิสิตฺวา อตฺถิ โกจิ ปณฺฑิโต สมโณ วา พฺราหฺมโณ วา สงฺฆี คณี คณาจริโย อปิ อรหนฺตํ สมฺมาสมฺพุทฺธํ ปฎิชานมาโน, โย มยา สทฺธิํ สลฺลปิตุํ สโกฺกติ กงฺขํ ปฎิวิเนตุํ, ตํ อุปสงฺกมิตฺวา ปญฺหํ ปุจฺฉิสฺสาม, กงฺขํ ปฎิวินยิสฺสามา’’ติฯ</p>


<p>เอวํ วุเตฺต ปญฺจสตา โยนกา ราชานํ มิลินฺทํ เอตทโวจุํ ‘‘อตฺถิ, มหาราช, ฉ สตฺถาโร ปูรโณ กสฺสโป มกฺขลิโคสาโล นิคโณฺฐ นาฎปุโตฺต  สญฺชโย เพลฎฺฐปุโตฺต อชิโต เกสกมฺพโล ปกุโธ กจฺจายโน, เต สงฺฆิโน คณิโน คณาจริยกา ญาตา ยสสฺสิโน ติตฺถกรา สาธุสมฺมตา พหุชนสฺส, คจฺฉ ตฺวํ มหาราช, เต ปญฺหํ ปุจฺฉสฺสุ, กงฺขํ ปฎิวินยสฺสู’’ติฯ</p>


<p> อถ โข มิลิโนฺท ราชา ปญฺจหิ โยนกสเตหิ ปริวุโต ภทฺรวาหนํ รถวรมารุยฺห เยน ปูรโณ กสฺสโป เตนุปสงฺกมิ, อุปสงฺกมิตฺวา  ปูรเณน กสฺสเปน สทฺธิํ สโมฺมทิ, สโมฺมทนียํ กถํ สารณียํ วีติสาเรตฺวา เอกมนฺตํ นิสีทิ, เอกมนฺตํ นิสิโนฺน โข มิลิโนฺท ราชา ปูรณํ กสฺสปํ เอตทโวจ ‘‘โก, ภเนฺต กสฺสป, โลกํ ปาเลตี’’ติ? ‘‘ปถวี, มหาราช , โลกํ ปาเลตี’’ติฯ ‘‘ยทิ, ภเนฺต กสฺสป, ปถวี  โลกํ ปาเลติ, อถ กสฺมา อวีจินิรยํ คจฺฉนฺตา สตฺตา ปถวิํ อติกฺกมิตฺวา  คจฺฉนฺตี’’ติ? เอวํ วุเตฺต ปูรโณ กสฺสโป เนว สกฺขิ โอคิลิตุํ, โน สกฺขิ อุคฺคิลิตุํ, อโธมุโข ปตฺตกฺขโนฺธ ตุณฺหีภูโต ปชฺฌายโนฺต นิสีทิฯ</p>


<p> อถ โข มิลิโนฺท ราชา มกฺขลิํ โคสาลํ เอตทโวจ ‘‘อตฺถิ, ภเนฺต โคสาล, กุสลากุสลานิ กมฺมานิ, อตฺถิ สุกตทุกฺกฎานํ กมฺมานํ ผลํ วิปาโก’’ติ? ‘‘นตฺถิ, มหาราช, กุสลากุสลานิ กมฺมานิ, นตฺถิ สุกตทุกฺกฎานํ กมฺมานํ ผลํ วิปาโกฯ เย เต, มหาราช, อิธ โลเก ขตฺติยา, เต ปรโลกํ คนฺตฺวาปิ ปุน ขตฺติยาว ภวิสฺสนฺติ, เย เต พฺราหฺมณา เวสฺสา สุทฺทา จณฺฑาลา ปุกฺกุสา, เต ปรโลกํ คนฺตฺวาปิ ปุน พฺราหฺมณา เวสฺสา สุทฺทา จณฺฑาลา ปุกฺกุสาว ภวิสฺสนฺติฯ กิํ กุสลากุสเลหิ กเมฺมหี’’ติ? ‘‘ยทิ, ภเนฺต โคสาล, อิธ โลเก ขตฺติยา พฺราหฺมณา เวสฺสา สุทฺทา จณฺฑาลา ปุกฺกุสา, เต ปรโลกํ คนฺตฺวาปิ ปุน ขตฺติยา พฺราหฺมณา เวสฺสา สุทฺทา จณฺฑาลา ปุกฺกุสาว ภวิสฺสนฺติ, นตฺถิ กุสลากุสเลหิ กเมฺมหิ กรณียํฯ เตน หิ, ภเนฺต โคสาล, เย เต อิธ โลเก หตฺถจฺฉินฺนา, เต ปรโลกํ คนฺตฺวาปิ ปุน หตฺถจฺฉินฺนาว ภวิสฺสนฺติฯ เย ปาทจฺฉินฺนา, เต ปาทจฺฉินฺนาว ภวิสฺสนฺติฯ เย หตฺถปาทจฺฉินฺนา, เต หตฺถปาทจฺฉินฺนาว ภวิสฺสนฺติฯ เย กณฺณจฺฉินฺนา, เต กณฺณจฺฉินฺนาว ภวิสฺสนฺติฯ เย นาสจฺฉินฺนา, เต นาสจฺฉินฺนาว ภวิสฺสนฺติฯ เย กณฺณนาสจฺฉินฺนา, เต กณฺณนาสจฺฉินฺนาว ภวิสฺสนฺตี’’ติฯ เอวํ วุเตฺต โคสาโล ตุณฺหี อโหสิฯ</p>


<p>อถ โข มิลินฺทสฺส รโญฺญ เอตทโหสิ ‘‘ตุโจฺฉ วต โภ ชมฺพุทีโป, ปลาโป วต โภ ชมฺพุทีโป, นตฺถิ โกจิ สมโณ วา พฺราหฺมโณ วา, โย มยา สทฺธิํ สลฺลปิตุํ สโกฺกติ กงฺขํ ปฎิวิเนตุ’’นฺติฯ</p>


<p>อถ  โข มิลิโนฺท ราชา อมเจฺจ อามเนฺตสิ ‘‘รมณียา วต โภ โทสินา รตฺติ, กํ นุ ขฺวชฺช สมณํ วา พฺราหฺมณํ วา อุปสงฺกเมยฺยาม ปญฺหํ ปุจฺฉิตุํ, โก มยา สทฺธิํ สลฺลปิตุํ สโกฺกติ กงฺขํ ปฎิวิเนตุ’’นฺติ? เอวํ วุเตฺต อมจฺจา ตุณฺหีภูตา รโญฺญ มุขํ โอโลกยมานา อฎฺฐํสุฯ</p>


<p>เตน โข ปน สมเยน สาคลนครํ ทฺวาทส วสฺสานิ สุญฺญํ อโหสิ สมณพฺราหฺมณคหปติปณฺฑิเตหิ, ยตฺถ สมณพฺราหฺมณคหปติปณฺฑิตา ปฎิวสนฺตีติ สุณาติ, ตตฺถ คนฺตฺวา  ราชา เต ปญฺหํ ปุจฺฉติ, เต  สเพฺพปิ ปญฺหวิสชฺชเนน ราชานํ อาราเธตุํ อสโกฺกนฺตา เยน วา เตน วา ปกฺกมนฺติฯ เย อญฺญํ ทิสํ น ปกฺกมนฺติ, เต สเพฺพ ตุณฺหีภูตา อจฺฉนฺติฯ ภิกฺขู ปน เยภุเยฺยน หิมวนฺตเมว คจฺฉนฺติฯ</p>


<p> เตน โข ปน สมเยน โกฎิสตา อรหโนฺต หิมวเนฺต ปพฺพเต รกฺขิตตเล ปฎิวสนฺติฯ อถ โข อายสฺมา อสฺสคุโตฺต ทิพฺพาย โสตธาตุยา มิลินฺทสฺส รโญฺญ วจนํ สุตฺวา ยุคนฺธรมตฺถเก ภิกฺขุสงฺฆํ สนฺนิปาเตตฺวา ภิกฺขู ปุจฺฉิ ‘‘อตฺถาวุโส โกจิ ภิกฺขุ ปฎิพโล มิลิเนฺทน รญฺญา สทฺธิํ สลฺลปิตุํ กงฺขํ ปฎิวิเนตุ’’นฺติ?</p>


<p>เอวํ วุเตฺต โกฎิสตา อรหโนฺต ตุณฺหี อเหสุํฯ ทุติยมฺปิ ตติยมฺปิ ปุฎฺฐา ตุณฺหี อเหสุํฯ อถ โข อายสฺมา อสฺสคุโตฺต ภิกฺขุสงฺฆํ เอตทโวจ ‘‘อตฺถาวุโส ตาวติํสภวเน เวชยนฺตสฺส ปาจีนโต  นาม วิมานํ, ตตฺถ  นาม เทวปุโตฺต ปฎิวสติ, โส ปฎิพโล เตน มิลิเนฺทน รญฺญา สทฺธิํ สลฺลปิตุํ กงฺขํ ปฎิวิเนตุ’’นฺติฯ</p>


<p>อถ โข โกฎิสตา อรหโนฺต ยุคนฺธรปพฺพเต อนฺตรหิตา ตาวติํสภวเน ปาตุรเหสุํฯ อทฺทสา โข สโกฺก เทวานมิโนฺท เต ภิกฺขู ทูรโตว อาคจฺฉเนฺต, ทิสฺวาน เยนายสฺมา อสฺสคุโตฺต เตนุปสงฺกมิ, อุปสงฺกมิตฺวา อายสฺมนฺตํ อสฺสคุตฺตํ อภิวาเทตฺวา เอกมนฺตํ อฎฺฐาสิ, เอกมนฺตํ ฐิโต โข สโกฺก เทวานมิโนฺท อายสฺมนฺตํ อสฺสคุตฺตํ เอตทโวจ ‘‘มหา โข, ภเนฺต, ภิกฺขุสโงฺฆ อนุปฺปโตฺต, อหํ สงฺฆสฺส อารามิโก, เกนโตฺถ, กิํ มยา กรณีย’’นฺติ?</p>


<p>อถ โข อายสฺมา อสฺสคุโตฺต สกฺกํ เทวานมินฺทํ เอตทโวจ ‘‘อยํ โข, มหาราช, ชมฺพุทีเป สาคลนคเร  นาม ราชา วิตณฺฑวาที ทุราสโท  ทุปฺปสโห ปุถุติตฺถกรานํ อคฺคมกฺขายติ, โส ภิกฺขุสงฺฆํ อุปสงฺกมิตฺวา ทิฎฺฐิวาเทน ปญฺหํ ปุจฺฉิตฺวา ภิกฺขุสงฺฆํ วิเหเฐตี’’ติฯ</p>


<p>อถ  โข สโกฺก เทวานมิโนฺท อายสฺมนฺตํ อสฺสคุตฺตํ เอตทโวจ ‘‘อยํ โข, ภเนฺต, มิลิโนฺท ราชา อิโต จุโต มนุเสฺสสุ อุปฺปโนฺน, เอโส โข, ภเนฺต, เกตุมติวิมาเน มหาเสโน นาม เทวปุโตฺต ปฎิวสติ, โส ปฎิพโล เตน  มิลิเนฺทน รญฺญา สทฺธิํ สลฺลปิตุํ กงฺขํ ปฎิวิเนตุํ, ตํ เทวปุตฺตํ ยาจิสฺสาม มนุสฺสโลกูปปตฺติยา’’ติฯ</p>


<p>อถ โข สโกฺก เทวานมิโนฺท ภิกฺขุสงฺฆํ ปุรกฺขตฺวา เกตุมติวิมานํ ปวิสิตฺวา มหาเสนํ เทวปุตฺตํ อาลิงฺคิตฺวา เอตทโวจ ‘‘ยาจติ ตํ, มาริส, ภิกฺขุสโงฺฆ มนุสฺสโลกูปปตฺติยา’’ติฯ ‘‘น เม, ภเนฺต, มนุสฺสโลเกนโตฺถ กมฺมพหุเลน, ติโพฺพ มนุสฺสโลโก, อิเธวาหํ, ภเนฺต, เทวโลเก อุปรูปรูปปตฺติโก หุตฺวา ปรินิพฺพายิสฺสามี’’ติฯ ทุติยมฺปิ…เป.… ตติยมฺปิ โข สเกฺกน เทวานมิเนฺทน ยาจิโต มหาเสโน เทวปุโตฺต เอวมาห ‘‘น เม, ภเนฺต, มนุสฺสโลเกนโตฺถ กมฺมพหุเลน, ติโพฺพ มนุสฺสโลโก, อิเธวาหํ, ภเนฺต, เทวโลเก อุปรูปรูปปตฺติโก หุตฺวา ปรินิพฺพายิสฺสามี’’ติฯ</p>


<p>อถ โข อายสฺมา อสฺสคุโตฺต มหาเสนํ เทวปุตฺตํ เอตทโวจ ‘‘อิธ มยํ, มาริส, สเทวกํ โลกํ อนุวิโลกยมานา อญฺญตฺร ตยา มิลินฺทสฺส รโญฺญ วาทํ ภินฺทิตฺวา สาสนํ ปคฺคเหตุํ สมตฺถํ อญฺญํ กญฺจิ น ปสฺสาม, ยาจติ ตํ, มาริส, ภิกฺขุสโงฺฆ, สาธุ สปฺปุริส มนุสฺสโลเก นิพฺพตฺติตฺวา ทสพลสฺส สาสนํ ปคฺคณฺหาหี’’ติฯ เอวํ วุเตฺต มหาเสโน เทวปุโตฺต ‘‘อหํ กิร มิลินฺทสฺส รโญฺญ วาทํ ภินฺทิตฺวา พุทฺธสาสนํ ปคฺคเหตุํ สมโตฺถ ภวิสฺสามี’’ติ หฎฺฐปหโฎฺฐ อุทคฺคุทโคฺค หุตฺวา ‘‘สาธุ, ภเนฺต, มนุสฺสโลเก อุปฺปชฺชิสฺสามี’’ติ ปฎิญฺญํ อทาสิฯ</p>


<p> อถ โข เต ภิกฺขู เทวโลเก ตํ กรณียํ ตีเรตฺวา เทเวสุ ตาวติํเสสุ อนฺตรหิตา หิมวเนฺต ปพฺพเต รกฺขิตตเล ปาตุรเหสุํฯ</p>


<p>อถ โข อายสฺมา อสฺสคุโตฺต ภิกฺขุสงฺฆํ เอตทโวจ ‘‘อตฺถาวุโส, อิมสฺมิํ ภิกฺขุสเงฺฆ โกจิ ภิกฺขุ สนฺนิปาตํ อนาคโต’’ติฯ เอวํ วุเตฺต อญฺญตโร ภิกฺขุ อายสฺมนฺตํ อสฺสคุตฺตํ เอตทโวจ ‘‘อตฺถิ, ภเนฺต , อายสฺมา  อิโต สตฺตเม ทิวเส หิมวนฺตํ  ปพฺพตํ ปวิสิตฺวา นิโรธํ สมาปโนฺน, ตสฺส สนฺติเก ทูตํ ปาเหถา’’ติฯ อายสฺมาปิ โรหโณ ตงฺขณเญฺญว นิโรธา วุฎฺฐาย ‘‘สโงฺฆ มํ ปฎิมาเนตี’’ติ หิมวเนฺต ปพฺพเต อนฺตรหิโต รกฺขิตตเล โกฎิสตานํ อรหนฺตานํ ปุรโต ปาตุรโหสิฯ</p>


<p>อถ โข อายสฺมา อสฺสคุโตฺต อายสฺมนฺตํ โรหณํ เอตทโวจ ‘‘กิํ นุ โข, อาวุโส, โรหณ พุทฺธสาสเน ภิชฺชเนฺต  น ปสฺสสิ สงฺฆสฺส กรณียานี’’ติฯ ‘‘อมนสิกาโร เม, ภเนฺต, อโหสี’’ติฯ</p>


<p>‘‘เตน , หาวุโส โรหณ, ทณฺฑกมฺมํ กโรหี’’ติฯ ‘‘กิํ, ภเนฺต, กโรมี’’ติ? ‘‘อตฺถาวุโส โรหณ, หิมวนฺตปพฺพตปเสฺส   นาม พฺราหฺมณคาโม, ตตฺถ  นาม พฺราหฺมโณ ปฎิวสติ, ตสฺส ปุโตฺต อุปฺปชฺชิสฺสติ ติ นาม ทารโก, เตน หิ ตฺวํ, อาวุโส โรหณ, ทสมาสาธิกานิ สตฺต วสฺสานิ ตํ กุลํ ปิณฺฑาย ปวิสิตฺวา นาคเสนํ ทารกํ นีหริตฺวา ปพฺพาเชหิ, ปพฺพชิเตว ตสฺมิํ ทณฺฑกมฺมโต มุจฺจิสฺสสี’’ติฯ อายสฺมาปิ โข โรหโณ ‘‘สาธู’’ติ สมฺปฎิจฺฉิฯ</p>


<p> มหาเสโนปิ โข เทวปุโตฺต เทวโลกา จวิตฺวา โสณุตฺตรพฺราหฺมณสฺส ภริยาย กุจฺฉิสฺมิํ ปฎิสนฺธิํ อคฺคเหสิ, สห ปฎิสนฺธิคฺคหณา ตโย อจฺฉริยา อพฺภุตา ธมฺมา ปาตุรเหสุํ, อาวุธภณฺฑานิ ปชฺชลิํสุ, อคฺคสสฺสํ อภินิปฺผนฺนํ, มหาเมโฆ อภิปฺปวสฺสิฯ อายสฺมาปิ โข โรหโณ ตสฺส ปฎิสนฺธิคฺคหณโต ปฎฺฐาย ทสมาสาธิกานิ สตฺต วสฺสานิ ตํ กุลํ ปิณฺฑาย ปวิสโนฺต เอกทิวสมฺปิ กฎจฺฉุมตฺตํ ภตฺตํ วา อุฬุงฺกมตฺตํ ยาคุํ วา อภิวาทนํ วา อญฺชลิกมฺมํ วา สามีจิกมฺมํ วา นาลตฺถ, อถ โข อโกฺกสเญฺญว ปริภาสเญฺญว ปฎิลภติ ‘‘อติจฺฉถ ภเนฺต’’ติ วจนมตฺตมฺปิ วตฺตา นาม นาโหสิ, ทสมาสาธิกานํ ปน สตฺตนฺนํ วสฺสานํ อจฺจเยน เอกทิวสํ ‘‘อติจฺฉถ ภเนฺต’’ติ วจนมตฺตํ อลตฺถฯ ตํ ทิวสเมว พฺราหฺมโณปิ พหิ กมฺมนฺตา  อาคจฺฉโนฺต ปฎิปเถ เถรํ ทิสฺวา ‘‘กิํ, โภ ปพฺพชิต, อมฺหากํ เคหํ อคมิตฺถา’’ติ อาหฯ ‘‘อาม, พฺราหฺมณ, อคมมฺหา’’ติฯ ‘‘อปิ กิญฺจิ ลภิตฺถา’’ติฯ ‘‘อาม, พฺราหฺมณ, ลภิมฺหา’’ติฯ โส อนตฺตมโน เคหํ คนฺตฺวา ปุจฺฉิ ‘‘ตสฺส  ปพฺพชิตสฺส กิญฺจิ อทตฺถา’’ติฯ ‘‘น กิญฺจิ อทมฺหา’’ติฯ พฺราหฺมโณ ทุติยทิวเส ฆรทฺวาเร เยว นิสีทิ ‘‘อชฺช ปพฺพชิตํ มุสาวาเทน นิคฺคเหสฺสามี’’ติฯ เถโร ทุติยทิวเส พฺราหฺมณสฺส ฆรทฺวารํ สมฺปโตฺตฯ</p>


<p>พฺราหฺมโณ เถรํ ทิสฺวาว เอวมาห ‘‘ตุเมฺห หิโยฺย อมฺหากํ เคเห กิญฺจิ อลภิตฺวาว ‘‘ลภิมฺหา’’ติ อโวจุตฺถ, วฎฺฎติ นุ โข ตุมฺหากํ มุสาวาโท’’ติฯ เถโร อาห ‘‘มยํ, พฺราหฺมณ, ตุมฺหากํ เคเห ( )  ทสมาสาธิกานิ สตฺต วสฺสานิ ‘อติจฺฉถา’ติ วจนมตฺตมฺปิ อลภิตฺวา หิโยฺย ‘อติจฺฉถา’ติ วจนมตฺตํ ลภิมฺหา, อเถตํ วาจาปฎิสนฺธารํ  อุปาทาย เอวมโวจุมฺหา’’ติฯ</p>


<p>พฺราหฺมโณ จิเนฺตสิ ‘‘อิเม วาจาปฎิสนฺธารมตฺตมฺปิ ลภิตฺวา ชนมเชฺฌ ‘ลภิมฺหา’ติ ปสํสนฺติ, อญฺญํ กิญฺจิ ขาทนียํ วา โภชนียํ วา ลภิตฺวา กสฺมา นปฺปสํสนฺตี’’ติ ปสีทิตฺวา  อตฺตโน อตฺถาย ปฎิยาทิตภตฺตโต กฎจฺฉุภิกฺขํ, ตทุปิยญฺจ พฺยญฺชนํ ทาเปตฺวา ‘‘อิมํ ภิกฺขํ สพฺพกาลํ ตุเมฺห ลภิสฺสถา’’ติ อาหฯ</p>


<p>โส ปุนทิวสโต ปภุติ อุปสงฺกมนฺตสฺส เถรสฺส อุปสมํ ทิสฺวา ภิโยฺยโส มตฺตาย ปสีทิตฺวา เถรํ นิจฺจกาลํ อตฺตโน ฆเร ภตฺตวิสฺสคฺคกรณตฺถาย ยาจิฯ เถโร ตุณฺหีภาเวน อธิวาเสตฺวา ทิวเส ทิวเส ภตฺตกิจฺจํ กตฺวา คจฺฉโนฺต โถกํ โถกํ พุทฺธวจนํ กเถตฺวา คจฺฉติฯ สาปิ โข พฺราหฺมณี ทสมาสจฺจเยน ปุตฺตํ วิชายิ, ‘‘นาคเสโน’’ติสฺส นามมกํสุ, โส อนุกฺกเมน วฑฺฒโนฺต สตฺตวสฺสิโก ชาโตฯ</p>


<p> อถ โข นาคเสนสฺส ทารกสฺส ปิตา นาคเสนํ ทารกํ เอตทโวจ ‘‘อิมสฺมิํ โข , ตาต นาคเสน, พฺราหฺมณกุเล สิกฺขานิ สิเกฺขยฺยาสี’’ติฯ ‘‘กตมานิ, ตาต, อิมสฺมิํ พฺราหฺมณกุเล สิกฺขานิ นามา’’ติ? ‘‘ตโย โข, ตาต นาคเสน, เวทา  นาม, อวเสสานิ สิปฺปานิ  นามา’’ติฯ ‘‘เตน หิ, ตาต, สิกฺขิสฺสามี’’ติฯ</p>


<p>อถ โข โสณุตฺตโร พฺราหฺมโณ อาจริยพฺราหฺมณสฺส อาจริยภาคํ สหสฺสํ ทตฺวา อโนฺตปาสาเท เอกสฺมิํ คเพฺภ เอกโต มญฺจกํ ปญฺญเปตฺวา อาจริยพฺราหฺมณํ เอตทโวจ ‘‘สชฺฌาเปหิ โข, ตฺวํ พฺราหฺมณ, อิมํ  ทารกํ มนฺตานีติฯ เตน หิ ‘ตาต ทารก’ อุคฺคณฺหาหิ มนฺตานี’’ติฯ อาจริยพฺราหฺมโณ สชฺฌายติ นาคเสนสฺส ทารกสฺส เอเกเนว อุเทฺทเสน ตโย เวทา หทยงฺคตา วาจุคฺคตา สูปธาริตา สุววตฺถาปิตา สุมนสิกตา อเหสุํ, สกิเมว จกฺขุํ อุทปาทิ ตีสุ เวเทสุ สนิฆณฺฑุเกฎุเภสุ  สากฺขรปฺปเภเทสุ อิติหาสปญฺจเมสุ ปทโก เวยฺยากรโณ โลกายตมหาปุริสลกฺขเณสุ อนวโย อโหสิฯ</p>


<p>อถ โข นาคเสโน ทารโก ปิตรํ เอตทโวจ ‘‘อตฺถิ นุ โข, ตาต, อิมสฺมิํ พฺราหฺมณกุเล อิโต อุตฺตริมฺปิ สิกฺขิตพฺพานิ, อุทาหุ เอตฺตกาเนวา’’ติฯ ‘‘นตฺถิ, ตาต นาคเสน, อิมสฺมิํ พฺราหฺมณกุเล อิโต อุตฺตริํ สิกฺขิตพฺพานิ, เอตฺตกาเนว สิกฺขิตพฺพานี’’ติฯ</p>


<p>อถ โข นาคเสโน ทารโก อาจริยสฺส อนุโยคํ ทตฺวา ปาสาทา โอรุยฺห ปุพฺพวาสนาย โจทิตหทโย รโหคโต ปฎิสลฺลีโน อตฺตโน สิปฺปสฺส อาทิมชฺฌปริโยสานํ โอโลเกโนฺต อาทิมฺหิ วา มเชฺฌ วา ปริโยสาเน วา อปฺปมตฺตกมฺปิ สารํ อทิสฺวา ‘‘ตุจฺฉา วต  โภ อิเม เวทา, ปลาปา วต โภ อิเม เวทา อสารา นิสฺสารา’’ติ วิปฺปฎิสารี อนตฺตมโน อโหสิฯ</p>


<p> เตน โข ปน สมเยน อายสฺมา โรหโณ วตฺตนิเย เสนาสเน นิสิโนฺน นาคเสนสฺส ทารกสฺส เจตสา เจโตปริวิตกฺกมญฺญาย นิวาเสตฺวา ปตฺตจีวรมาทาย วตฺตนิเย เสนาสเน อนฺตรหิโต คชงฺคลพฺราหฺมณคามสฺส ปุรโต ปาตุรโหสิฯ อทฺทสา โข นาคเสโน ทารโก อตฺตโน ทฺวารโกฎฺฐเก ฐิโต อายสฺมนฺตํ โรหณํ ทูรโตว อาคจฺฉนฺตํ, ทิสฺวาน อตฺตมโน อุทโคฺค ปมุทิโต ปีติโสมนสฺสชาโต ‘‘อเปฺปว นามายํ ปพฺพชิโต กญฺจิ สารํ ชาเนยฺยา’’ติ เยนายสฺมา โรหโณ เตนุปสงฺกมิ, อุปสงฺกมิตฺวา อายสฺมนฺตํ  โรหณํ เอตทโวจ ‘‘โก นุ โข, ตฺวํ มาริส, เอทิโส ภณฺฑุกาสาววสโน’’ติฯ ‘‘ปพฺพชิโต  นามาหํ ทารกา’’ติฯ ‘‘เกน, ตฺวํ มาริส, ปพฺพชิโต นามาสี’’ติ? ‘‘ปาปกานิ มลานิ ปพฺพาเชติ, ตสฺมาหํ, ทารก, ปพฺพชิโต นามา’’ติฯ ‘‘กิํการณา, มาริส, เกสา เต น ยถา อเญฺญส’’นฺติ ? ‘‘โสฬสิเม, ทารก, ปลิโพเธ ทิสฺวา เกสมสฺสุํ โอหาเรตฺวา ปพฺพชิโตฯ ‘‘กตเม โสฬส’’? ‘‘อลงฺการปลิโพโธ มณฺฑนปลิโพโธ เตลมกฺขนปลิโพโธ โธวนปลิโพโธ มาลาปลิโพโธ คนฺธปลิโพโธ วาสนปลิโพโธ หรีฎกปลิโพโธ อามลกปลิโพโธ รงฺคปลิโพโธ พนฺธนปลิโพโธ โกจฺฉปลิโพโธ กปฺปกปลิโพโธ วิชฎนปลิโพโธ อูกาปลิโพโธ, เกเสสุ วิลูเนสุ โสจนฺติ กิลมนฺติ ปริเทวนฺติ อุรตฺตาฬิํ กนฺทนฺติ สโมฺมหํ อาปชฺชนฺติ, อิเมสุ โข, ทารก, โสฬสสุ ปลิโพเธสุ ปลิคุณฺฐิตา มนุสฺสา สพฺพานิ อติสุขุมานิ สิปฺปานิ นาเสนฺตี’’ติฯ ‘‘กิํการณา, มาริส, วตฺถานิปิ เต น ยถา อเญฺญส’’นฺติ? ‘‘กามนิสฺสิตานิ โข, ทารก, วตฺถานิ, กามนิสฺสิตานิ คิหิพฺยญฺชนภณฺฑานิ , ยานิ กานิจิ โข ภยานิ วตฺถโต อุปฺปชฺชนฺติ, ตานิ กาสาววสนสฺส น โหนฺติ, ตสฺมา วตฺถานิปิ เม น ยถา อเญฺญส’’นฺติฯ ‘‘ชานาสิ โข, ตฺวํ มาริส, สิปฺปานิ นามา’’ติ? ‘‘อาม, ทารก, ชานามหํ สิปฺปานิ, ยํ โลเก อุตฺตมํ มนฺตํ, ตมฺปิ ชานามี’’ติฯ ‘‘มยฺหมฺปิ ตํ, มาริส, ทาตุํ สกฺกา’’ติ? ‘‘อาม, ทารก, สกฺกา’’ติฯ ‘‘เตน หิ เม เทหี’’ติฯ ‘‘อกาโล โข, ทารก, อนฺตรฆรํ ปิณฺฑาย ปวิฎฺฐมฺหา’’ติฯ</p>


<p>อถ โข นาคเสโน ทารโก อายสฺมโต โรหณสฺส หตฺถโต ปตฺตํ คเหตฺวา ฆรํ ปเวเสตฺวา ปณีเตน ขาทนีเยน โภชนีเยน สหตฺถา สนฺตเปฺปตฺวา สมฺปวาเรตฺวา อายสฺมนฺตํ โรหณํ ภุตฺตาวิํ โอนีตปตฺตปาณิํ เอตทโวจ ‘‘เทหิ เม ทานิ, มาริส, มนฺต’’นฺติฯ ‘‘ยทา โข ตฺวํ, ทารก, นิปฺปลิโพโธ  หุตฺวา มาตาปิตโร อนุชานาเปตฺวา มยา คหิตํ ปพฺพชิตเวสํ คณฺหิสฺสสิ, ตทา ทสฺสามี’’ติ อาหฯ</p>


<p>อถ โข นาคเสโน  ทารโก มาตาปิตโร อุปสงฺกมิตฺวา อาห ‘‘อมฺมตาตา, อยํ ปพฺพชิโต ‘ยํ โลเก อุตฺตมํ มนฺตํ, ตํ ชานามี’ติ วทติ, น จ อตฺตโน สนฺติเก อปพฺพชิตสฺส เทติ, อหํ เอตสฺส สนฺติเก ปพฺพชิตฺวา ตํ อุตฺตมํ มนฺตํ อุคฺคณฺหิสฺสามี’’ติฯ อถสฺส มาตาปิตโร ‘‘ปพฺพชิตฺวาปิ โน ปุโตฺต มนฺตํ คณฺหตุ, คเหตฺวา ปุน อาคจฺฉิสฺสตี’’ติ มญฺญมานา ‘‘คณฺห ปุตฺตา’’ติ อนุชานิํสุฯ</p>


<p> อถ  โข อายสฺมา โรหโณ นาคเสนํ ทารกํ อาทาย เยน วตฺตนิยํ เสนาสนํ, เยน วิชมฺภวตฺถุ เตนุปสงฺกมิ, อุปสงฺกมิตฺวา วิชมฺภวตฺถุสฺมิํ เสนาสเน เอกรตฺตํ วสิตฺวา เยน รกฺขิตตลํ เตนุปสงฺกมิ, อุปสงฺกมิตฺวา โกฎิสตานํ อรหนฺตานํ มเชฺฌ นาคเสนํ ทารกํ ปพฺพาเชสิฯ ปพฺพชิโต จ ปนายสฺมา นาคเสโน อายสฺมนฺตํ โรหณํ เอตทโวจ ‘‘คหิโต เม, ภเนฺต, ตว เวโส, เทถ เม ทานิ มนฺต’’นฺติฯ อถ โข อายสฺมา โรหโณ ‘‘กิมฺหิ นุ โขหํ นาคเสนํ วิเนยฺยํ ปฐมํ วินเย วา สุตฺตเนฺต วา อภิธเมฺม วา’’ติ จิเนฺตตฺวา ‘‘ปณฺฑิโต โข อยํ นาคเสโน, สโกฺกติ สุเขเนว อภิธมฺมํ ปริยาปุณิตุ’’นฺติ ปฐมํ อภิธเมฺม วิเนสิฯ</p>


<p>อายสฺมา จ นาคเสโน ‘‘กุสลา ธมฺมา, อกุสลา ธมฺมา, อพฺยากตา ธมฺมา’’ติ ติกทุกปฎิมณฺฑิตํ ธมฺมสงฺคณีปกรณํ, ขนฺธวิภงฺคาทิ อฎฺฐารส วิภงฺคปฎิมณฺฑิตํ วิภงฺคปฺปกรณํ, ‘‘สงฺคโห อสงฺคโห’’ติ อาทินา จุทฺทสวิเธน วิภตฺตํ ธาตุกถาปกรณํ, ‘‘ขนฺธปญฺญตฺติ อายตนปญฺญตฺตี’’ติ อาทินา ฉพฺพิเธน วิภตฺตํ ปุคฺคลปญฺญตฺติปฺปกรณํ, สกวาเท ปญฺจสุตฺตสตานิ ปรวาเท ปญฺจสุตฺตสตานีติ สุตฺตสหสฺสํ สโมธาเนตฺวา วิภตฺตํ กถาวตฺถุปฺปกรณํ, ‘‘มูลยมกํ ขนฺธยมก’’นฺติ อาทินา ทสวิเธน วิภตฺตํ ยมกปฺปกรณํ, ‘‘เหตุปจฺจโย อารมฺมณปจฺจโย’’ติ อาทินา จตุวีสติวิเธน วิภตฺตํ ปฎฺฐานปฺปกรณนฺติ สพฺพํ ตํ อภิธมฺมปิฎกํ เอเกเนว สชฺฌาเยน ปคุณํ กตฺวา ‘‘ติฎฺฐถ  ภเนฺต, น ปุน โอสาเรถ, เอตฺตเกเนวาหํ สชฺฌายิสฺสามี’’ติ อาหฯ</p>


<p> อถ โข อายสฺมา นาคเสโน เยน โกฎิสตา อรหโนฺต เตนุปสงฺกมิ, อุปสงฺกมิตฺวา โกฎิสเต อรหเนฺต เอตทโวจ ‘‘อหํ โข ภเนฺต ‘กุสลา ธมฺมา, อกุสลา ธมฺมา , อพฺยากตา ธมฺมา’ติ อิเมสุ ตีสุ ปเทสุ ปกฺขิปิตฺวา สพฺพํ ตํ อภิธมฺมปิฎกํ วิตฺถาเรน โอสาเรสฺสามี’’ติฯ ‘‘สาธุ, นาคเสน, โอสาเรหี’’ติฯ</p>


<p>อถ โข อายสฺมา นาคเสโน สตฺต มาสานิ สตฺต ปกรณานิ วิตฺถาเรน โอสาเรสิ, ปถวี อุนฺนทิ, เทวตา สาธุการมทํสุ, พฺรหฺมาโน อโปฺผเฎสุํ, ทิพฺพานิ จนฺทนจุณฺณานิ ทิพฺพานิ จ มนฺทารวปุปฺผานิ อภิปฺปวสฺสิํสุฯ</p>


<p> อถ  โข โกฎิสตา อรหโนฺต อายสฺมนฺตํ นาคเสนํ ปริปุณฺณวีสติวสฺสํ รกฺขิตตเล อุปสมฺปาเทสุํฯ อุปสมฺปโนฺน จ ปนายสฺมา นาคเสโน ตสฺสา รตฺติยา อจฺจเยน ปุพฺพณฺหสมยํ นิวาเสตฺวา ปตฺตจีวรมาทาย อุปชฺฌาเยน สทฺธิํ คามํ ปิณฺฑาย ปวิสโนฺต เอวรูปํ ปริวิตกฺกํ อุปฺปาเทสิ ‘‘ตุโจฺฉ วต เม อุปชฺฌาโย, พาโล วต เม อุปชฺฌาโย, ฐเปตฺวา อวเสสํ พุทฺธวจนํ ปฐมํ มํ อภิธเมฺม วิเนสี’’ติฯ</p>


<p>อถ โข อายสฺมา โรหโณ อายสฺมโต นาคเสนสฺส เจตสา เจโตปริวิตกฺกมญฺญาย อายสฺมนฺตํ นาคเสนํ เอตทโวจ ‘‘อนนุจฺฉวิกํ โข นาคเสน ปริวิตกฺกํ วิตเกฺกสิ, น โข ปเนตํ นาคเสน ตวานุจฺฉวิก’’นฺติฯ</p>


<p>อถ โข อายสฺมโต นาคเสนสฺส เอตทโหสิ ‘‘อจฺฉริยํ วต โภ, อพฺภุตํ วต โภ, ยตฺร หิ นาม เม อุปชฺฌาโย เจตสา เจโตปริวิตกฺกํ ชานิสฺสติ, ปณฺฑิโต วต เม อุปชฺฌาโย, ยํนูนาหํ อุปชฺฌายํ ขมาเปยฺย’’นฺติฯ อถ โข อายสฺมา นาคเสโน อายสฺมนฺตํ โรหณํ เอตทโวจ ‘‘ขมถ เม, ภเนฺต, น ปุน เอวรูปํ วิตเกฺกสฺสามี’’ติฯ</p>


<p>อถ โข อายสฺมา โรหโณ อายสฺมนฺตํ นาคเสนํ เอตทโวจ  ‘‘น โข ตฺยาหํ นาคเสน เอตฺตาวตา ขมามิ, อตฺถิ โข นาคเสน สาคลํ นาม นครํ, ตตฺถ มิลิโนฺท นาม ราชา รชฺชํ กาเรติ, โส ทิฎฺฐิวาเทน ปญฺหํ ปุจฺฉิตฺวา ภิกฺขุสงฺฆํ วิเหเฐติ, สเจ ตฺวํ ตตฺถ คนฺตฺวา ตํ ราชานํ ทเมตฺวา พุทฺธสาสเน ปสาเทสฺสสิ, เอวาหํ ตํ ขมิสฺสามี’’ติฯ</p>


<p>‘‘ติฎฺฐตุ, ภเนฺต, เอโก มิลิโนฺท ราชา; สเจ, ภเนฺต, สกลชมฺพุทีเป สเพฺพ ราชาโน อาคนฺตฺวา มํ ปญฺหํ ปุเจฺฉยฺยุํ, สพฺพํ ตํ วิสเชฺชตฺวา สมฺปทาเลสฺสามิ, ‘ขมถ เม ภเนฺต’ติ วตฺวา, ‘น ขมามี’ติ วุเตฺต ‘เตน หิ, ภเนฺต, อิมํ เตมาสํ กสฺส สนฺติเก วสิสฺสามี’ติ อาห’’ ฯ อยํ โข, นาคเสน, อายสฺมา อสฺสคุโตฺต วตฺตนิเย เสนาสเน วิหรติ, คจฺฉ ตฺวํ, นาคเสน, เยนายสฺมา อสฺสคุโตฺต เตนุปสงฺกม, อุปสงฺกมิตฺวา มม วจเนน อายสฺมโต อสฺสคุตฺตสฺส ปาเท สิรสา วนฺท, เอวญฺจ นํ วเทหิ ‘อุปชฺฌาโย เม, ภเนฺต, ตุมฺหากํ ปาเท สิรสา วนฺทติ, อปฺปาพาธํ อปฺปาตงฺกํ ลหุฎฺฐานํ พลํ ผาสุวิหารํ ปุจฺฉติ, อุปชฺฌาโย เม, ภเนฺต, อิมํ เตมาสํ ตุมฺหากํ สนฺติเก วสิตุํ มํ ปหิณี’ติ , ‘โกนาโม เต อุปชฺฌาโย’ติ จ วุเตฺต ‘โรหณเตฺถโร นาม ภเนฺต’’ติ วเทยฺยาสิ, ‘อหํ โกนาโม’ติ วุเตฺต เอวํ วเทยฺยาสิ ‘มม อุปชฺฌาโย, ภเนฺต, ตุมฺหากํ นามํ ชานาตี’’’ติฯ ‘‘เอวํ ภเนฺต’’ติ โข อายสฺมา นาคเสโน อายสฺมนฺตํ โรหณํ อภิวาเทตฺวา ปทกฺขิณํ กตฺวา ปตฺตจีวรมาทาย อนุปุเพฺพน จาริกํ จรมาโน เยน วตฺตนิยํ เสนาสนํ, เยนายสฺมา อสฺสคุโตฺต เตนุปสงฺกมิ, อุปสงฺกมิตฺวา อายสฺมนฺตํ อสฺสคุตฺตํ อภิวาเทตฺวา เอกมนฺตํ อฎฺฐาสิ, เอกมนฺตํ ฐิโต โข อายสฺมา นาคเสโน อายสฺมนฺตํ อสฺสคุตฺตํ เอตทโวจ ‘‘อุปชฺฌาโย เม, ภเนฺต, ตุมฺหากํ ปาเท สิรสา วนฺทติ, เอวญฺจ วเทติ อปฺปาพาธํ อปฺปาตงฺกํ ลหุฎฺฐานํ พลํ ผาสุวิหารํ ปุจฺฉติ, อุปชฺฌาโย เม, ภเนฺต, อิมํ เตมาสํ ตุมฺหากํ สนฺติเก วสิตุํ มํ ปหิณี’’ติฯ</p>


<p>อถ โข อายสฺมา อสฺสคุโตฺต อายสฺมนฺตํ นาคเสนํ เอตทโวจ ‘‘ตฺวํ  กินฺนาโมสี’’ติฯ ‘‘อหํ, ภเนฺต, นาคเสโน นามา’’ติฯ ‘‘โกนาโม เต อุปชฺฌาโย’’ติ? ‘‘อุปชฺฌาโย เม, ภเนฺต, โรหโณ นามา’’ติฯ ‘‘อหํ โกนาโม’’ติฯ ‘‘อุปชฺฌาโย เม, ภเนฺต, ตุมฺหากํ นามํ ชานาตี’’ติฯ</p>


<p>‘‘สาธุ, นาคเสน, ปตฺตจีวรํ ปฎิสาเมหี’’ติฯ ‘‘สาธุ ภเนฺต’’ติ ปตฺตจีวรํ ปฎิสาเมตฺวา ปุนทิวเส ปริเวณํ สมฺมชฺชิตฺวา มุโขทกํ ทนฺตโปณํ อุปฎฺฐเปสิฯ เถโร สมฺมชฺชิตฎฺฐานํ ปฎิสมฺมชฺชิ, ตํ อุทกํ ฉเฑฺฑตฺวา อญฺญํ อุทกํ อาหริ, ตญฺจ ทนฺตกฎฺฐํ อปเนตฺวา อญฺญํ ทนฺตกฎฺฐํ คณฺหิ, น อาลาปสลฺลาปํ อกาสิ, เอวํ สตฺต ทิวสานิ กตฺวา สตฺตเม ทิวเส ปุน ปุจฺฉิตฺวา ปุน เตน ตเถว วุเตฺต วสฺสวาสํ อนุชานิฯ</p>


<p> เตน โข ปน สมเยน เอกา มหาอุปาสิกา อายสฺมนฺตํ อสฺสคุตฺตํ ติํสมตฺตานิ วสฺสานิ อุปฎฺฐาสิฯ อถ โข สา มหาอุปาสิกา เตมาสจฺจเยน เยนายสฺมา อสฺสคุโตฺต เตนุปสงฺกมิ, อุปสงฺกมิตฺวา อายสฺมนฺตํ อสฺสคุตฺตํ เอตทโวจ ‘‘อตฺถิ นุ โข, ตาต, ตุมฺหากํ สนฺติเก อโญฺญ ภิกฺขู’’ติฯ ‘‘อตฺถิ, มหาอุปาสิเก, อมฺหากํ สนฺติเก นาคเสโน นาม ภิกฺขู’’ติ ฯ ‘‘เตน หิ, ตาต อสฺสคุตฺต, อธิวาเสหิ นาคเสเนน สทฺธิํ สฺวาตนาย ภตฺต’’นฺติฯ อธิวาเสสิ โข อายสฺมา อสฺสคุโตฺต ตุณฺหีภาเวนฯ</p>


<p>อถ  โข อายสฺมา อสฺสคุโตฺต ตสฺสา รตฺติยา อจฺจเยน ปุพฺพณฺหสมยํ นิวาเสตฺวา ปตฺตจีวรมาทาย อายสฺมตา นาคเสเนน สทฺธิํ ปจฺฉาสมเณน เยน มหาอุปาสิกาย นิเวสนํ เตนุปสงฺกมิ, อุปสงฺกมิตฺวา ปญฺญเตฺต อาสเน นิสีทิฯ อถ โข สา มหาอุปาสิกา อายสฺมนฺตํ อสฺสคุตฺตํ อายสฺมนฺตญฺจ นาคเสนํ ปณีเตน ขาทนีเยน โภชนีเยน สหตฺถา สนฺตเปฺปสิ สมฺปวาเรสิฯ อถ โข อายสฺมา อสฺสคุโตฺต ภุตฺตาวิํ โอนีตปตฺตปาณิํ อายสฺมนฺตํ นาคเสนํ เอตทโวจ ‘‘ตฺวํ, นาคเสน, มหาอุปาสิกาย อนุโมทนํ กโรหี’’ติ อิทํ วตฺวา อุฎฺฐายาสนา ปกฺกามิฯ</p>


<p>อถ  โข สา มหาอุปาสิกา อายสฺมนฺตํ นาคเสนํ เอตทโวจ ‘‘มหลฺลิกา โขหํ, ตาต นาคเสน, คมฺภีราย ธมฺมกถาย มยฺหํ อนุโมทนํ กโรหี’’ติฯ อถ โข อายสฺมา นาคเสโน ตสฺสา มหาอุปาสิกาย คมฺภีราย ธมฺมกถาย โลกุตฺตราย สุญฺญตปฺปฎิสํยุตฺตาย อนุโมทนํ อกาสิฯ อถ โข ตสฺสา มหาอุปาสิกาย ตสฺมิํเยว อาสเน วิรชํ วีตมลํ ธมฺมจกฺขุํ อุทปาทิ ‘‘ยํ กิญฺจิ สมุทยธมฺมํ, สพฺพํ ตํ นิโรธธมฺม’’นฺติฯ อายสฺมาปิ โข นาคเสโน ตสฺสา มหาอุปาสิกาย อนุโมทนํ กตฺวา อตฺตนา เทสิตํ ธมฺมํ ปจฺจเวกฺขโนฺต วิปสฺสนํ ปฎฺฐเปตฺวา ตสฺมิํเยว อาสเน นิสิโนฺน โสตาปตฺติผเล ปติฎฺฐาสิฯ</p>


<p>อถ โข อายสฺมา อสฺสคุโตฺต มณฺฑลมาเฬ นิสิโนฺน ทฺวินฺนมฺปิ ธมฺมจกฺขุปฎิลาภํ ญตฺวา สาธุการํ ปวเตฺตสิ ‘‘สาธุ สาธุ นาคเสน, เอเกน กณฺฑปฺปหาเรน เทฺว มหากายา ปทาลิตา’’ติ, อเนกานิ จ เทวตาสหสฺสานิ สาธุการํ ปวเตฺตสุํฯ</p>


<p> อถ โข อายสฺมา นาคเสโน อุฎฺฐายาสนา เยนายสฺมา อสฺสคุโตฺต เตนุปสงฺกมิ, อุปสงฺกมิตฺวา อายสฺมนฺตํ อสฺสคุตฺตํ อภิวาเทตฺวา เอกมนฺตํ นิสีทิ, เอกมนฺตํ นิสินฺนํ โข อายสฺมนฺตํ นาคเสนํ อายสฺมา อสฺสคุโตฺต เอตทโวจ ‘‘คจฺฉ, ตฺวํ นาคเสน, ปาฎลิปุตฺตํ, ปาฎลิปุตฺตนคเร อโสการาเม อายสฺมา ธมฺมรกฺขิโต ปฎิวสติ, ตสฺส สนฺติเก พุทฺธวจนํ ปริยาปุณาหี’’ติฯ ‘‘กีว ทูโร, ภเนฺต, อิโต ปาฎลิปุตฺตนคร’’นฺติ? ‘‘โยชนสตานิ โข นาคเสนา’’ติฯ ‘‘ทูโร โข, ภเนฺต, มโคฺค ฯ อนฺตรามเคฺค ภิกฺขา ทุลฺลภา, กถาหํ คมิสฺสามี’’ติ? ‘‘คจฺฉ, ตฺวํ นาคเสน, อนฺตรามเคฺค ปิณฺฑปาตํ ลภิสฺสสิ สาลีนํ โอทนํ วิคตกาฬกํ  อเนกสูปํ อเนกพฺยญฺชน’’นฺติฯ ‘‘เอวํ ภเนฺต’’ติ โข อายสฺมา นาคเสโน อายสฺมนฺตํ อสฺสคุตฺตํ อภิวาเทตฺวา ปทกฺขิณํ กตฺวา ปตฺตจีวรมาทาย เยน ปาฎลิปุตฺตํ เตน จาริกํ ปกฺกามิฯ</p>


<p> เตน  โข ปน สมเยน ปาฎลิปุตฺตโก เสฎฺฐิ ปญฺจหิ สกฎสเตหิ ปาฎลิปุตฺตคามิมคฺคํ ปฎิปโนฺน โหติฯ อทฺทสา โข ปาฎลิปุตฺตโก เสฎฺฐิ อายสฺมนฺตํ นาคเสนํ ทูรโตว อาคจฺฉนฺตํ, ทิสฺวาน เยนายสฺมา นาคเสโน เตนุปสงฺกมิ, อุปสงฺกมิตฺวา อายสฺมนฺตํ นาคเสนํ อภิวาเทตฺวา ‘‘กุหิํ คจฺฉสิ ตาตา’’ติ อาหฯ ‘‘ปาฎลิปุตฺตํ คหปตี’’ติฯ ‘‘สาธุ ตาต, มยมฺปิ ปาฎลิปุตฺตํ คจฺฉามฯ อเมฺหหิ สทฺธิํ สุขํ คจฺฉถา’’ติฯ</p>


<p>อถ โข ปาฎลิปุตฺตโก เสฎฺฐิ อายสฺมโต นาคเสนสฺส อิริยาปเถ ปสีทิตฺวา อายสฺมนฺตํ นาคเสนํ ปณีเตน ขาทนีเยน โภชนีเยน สหตฺถา สนฺตเปฺปตฺวา สมฺปวาเรตฺวา อายสฺมนฺตํ นาคเสนํ ภุตฺตาวิํ โอนีตปตฺตปาณิํ อญฺญตรํ นีจํ อาสนํ คเหตฺวา เอกมนฺตํ นิสีทิ, เอกมนฺตํ นิสิโนฺน โข ปาฎลิปุตฺตโก เสฎฺฐิ อายสฺมนฺตํ นาคเสนํ เอตทโวจ ‘‘กินฺนาโมสิ ตฺวํ ตาตา’’ติฯ ‘‘อหํ, คหปติ, นาคเสโน นามา’’ติฯ ‘‘ชานาสิ โข, ตฺวํ ตาต, พุทฺธวจนํ นามา’’ติ? ‘‘ชานามิ โขหํ, คหปติ, อภิธมฺมปทานี’’ติฯ ‘‘ลาภา โน ตาต, สุลทฺธํ โน ตาต, อหมฺปิ โข, ตาต, อาภิธมฺมิโก, ตฺวมฺปิ อาภิธมฺมิโก, ภณ, ตาต, อภิธมฺมปทานี’’ติฯ อถ โข อายสฺมา นาคเสโน ปาฎลิปุตฺตกสฺส เสฎฺฐิสฺส อภิธมฺมํ เทเสสิ, เทเสเนฺต เยว ปาฎลิปุตฺตกสฺส เสฎฺฐิสฺส วิรชํ วีตมลํ ธมฺมจกฺขุํ อุทปาทิ ‘‘ยํ กิญฺจิ สมุทยธมฺมํ, สพฺพํ ตํ นิโรธธมฺม’’นฺติฯ</p>


<p>อถ โข ปาฎลิปุตฺตโก เสฎฺฐิ ปญฺจมตฺตานิ สกฎสตานิ ปุรโต อุโยฺยเชตฺวา สยํ ปจฺฉโต คจฺฉโนฺต ปาฎลิปุตฺตสฺส อวิทูเร เทฺวธาปเถ ฐตฺวา อายสฺมนฺตํ นาคเสนํ เอตทโวจ ‘‘อยํ โข, ตาต นาคเสน, อโสการามสฺส มโคฺค, อิทํ โข, ตาต, อมฺหากํ กมฺพลรตนํ โสฬสหตฺถํ อายาเมน, อฎฺฐหตฺถํ วิตฺถาเรน, ปฎิคฺคณฺหาหิ โข, ตาต, อิทํ  กมฺพลรตนํ  อนุกมฺปํ อุปาทายา’’ติฯ ปฎิคฺคเหสิ โข อายสฺมา นาคเสโน ตํ กมฺพลรตนํ อนุกมฺปํ อุปาทายฯ อถ โข ปาฎลิปุตฺตโก เสฎฺฐิ อตฺตมโน อุทโคฺค ปมุทิโต ปีติโสมนสฺสชาโต อายสฺมนฺตํ นาคเสนํ อภิวาเทตฺวา ปทกฺขิณํ กตฺวา ปกฺกามิฯ</p>


<p> อถ โข อายสฺมา นาคเสโน เยน อโสการาโม เยนายสฺมา ธมฺมรกฺขิโต เตนุปสงฺกมิ , อุปสงฺกมิตฺวา อายสฺมนฺตํ ธมฺมรกฺขิตํ อภิวาเทตฺวา อตฺตโน อาคตการณํ กเถตฺวา อายสฺมโต ธมฺมรกฺขิตสฺส สนฺติเก เตปิฎกํ พุทฺธวจนํ เอเกเนว อุเทฺทเสน ตีหิ มาเสหิ พฺยญฺชนโส ปริยาปุณิตฺวา ปุน ตีหิ มาเสหิ อตฺถโส มนสากาสิฯ</p>


<p>อถ โข อายสฺมา ธมฺมรกฺขิโต อายสฺมนฺตํ นาคเสนํ เอตทโวจ ‘‘เสยฺยถาปิ, นาคเสน, โคปาลโก คาโว รกฺขติ, อเญฺญ โครสํ ปริภุญฺชนฺติฯ เอวเมว โข, ตฺวํ นาคเสน, เตปิฎกํ พุทฺธวจนํ ธาเรโนฺตปิ น ภาคี สามญฺญสฺสา’’ติฯ ‘‘โหตุ, ภเนฺต, อลํ เอตฺตเกนา’’ติฯ เตเนว ทิวสภาเคน เตน รตฺติภาเคน สห ปฎิสมฺภิทาหิ อรหตฺตํ ปาปุณิ, สห สจฺจปฺปฎิเวเธน อายสฺมโต นาคเสนสฺส สเพฺพ เทวา สาธุการมทํสุ, ปถวี อุนฺนทิ, พฺรหฺมาโน อโปฺผเฎสุํ, ทิพฺพานิ จนฺทนจุณฺณานิ ทิพฺพานิ จ มนฺทารวปุปฺผานิ อภิปฺปวสฺสิํสุฯ</p>


<p> เตน โข ปน สมเยน โกฎิสตา อรหโนฺต หิมวเนฺต ปพฺพเต รกฺขิตตเล สนฺนิปติตฺวา อายสฺมโต นาคเสนสฺส สนฺติเก ทูตํ ปาเหสุํ ‘‘อาคจฺฉตุ นาคเสโน, ทสฺสนกามา มยํ นาคเสน’’นฺติฯ อถ โข อายสฺมา นาคเสโน ทูตสฺส วจนํ สุตฺวา อโสการาเม อนฺตรหิโต หิมวเนฺต ปพฺพเต รกฺขิตตเล โกฎิสตานํ อรหนฺตานํ ปุรโต ปาตุรโหสิฯ</p>


<p>อถ โข โกฎิสตา อรหโนฺต อายสฺมนฺตํ นาคเสนํ เอตทโวจุํ ‘‘เอโส โข, นาคเสน, มิลิโนฺท ราชา ภิกฺขุสงฺฆํ วิเหเฐติ วาทปฺปฎิวาเทน ปญฺหปุจฺฉายฯ สาธุ, นาคเสน, คจฺฉ ตฺวํ มิลินฺทํ ราชานํ  ทเมหี’’ติฯ ‘‘ติฎฺฐตุ, ภเนฺต, เอโก มิลิโนฺท ราชา; สเจ, ภเนฺต, สกลชมฺพุทีเป ราชาโน อาคนฺตฺวา มํ ปญฺหํ ปุเจฺฉยฺยุํ, สพฺพํ ตํ วิสเชฺชตฺวา สมฺปทาเลสฺสามิ, คจฺฉถ  โว, ภเนฺต, อจฺฉมฺภิตา สาคลนคร’’นฺติฯ อถ โข เถรา ภิกฺขู สาคลนครํ กาสาวปฺปโชฺชตํ อิสิวาตปฎิวาตํ อกํสุฯ</p>


<p> เตน โข ปน สมเยน อายสฺมา อายุปาโล สเงฺขฺยยฺยปริเวเณ ปฎิวสติฯ อถ โข มิลิโนฺท ราชา อมเจฺจ เอตทโวจ ‘‘รมณียา วต โภ โทสินา รตฺติ, กนฺนุ ขฺวชฺช สมณํ วา พฺราหฺมณํ วา อุปสงฺกเมยฺยาม สากจฺฉาย ปญฺหปุจฺฉนาย, โก มยา สทฺธิํ สลฺลปิตุํ อุสฺสหติ กงฺขํ ปฎิวิเนตุ’’นฺติฯ เอวํ วุเตฺต ปญฺจสตา โยนกา ราชานํ มิลินฺทํ เอตทโวจุํ ‘‘อตฺถิ, มหาราช, อายุปาโล นาม เถโร เตปิฎโก พหุสฺสุโต อาคตาคโม, โส เอตรหิ สเงฺขฺยยฺยปริเวเณ ปฎิวสติ; คจฺฉ, ตฺวํ มหาราช, อายสฺมนฺตํ อายุปาลํ ปญฺหํ ปุจฺฉสฺสู’’ติฯ ‘‘เตน หิ, ภเณ, ภทนฺตสฺส อาโรเจถา’’ติฯ</p>


<p>อถ  โข เนมิตฺติโก อายสฺมโต อายุปาลสฺส สนฺติเก ทูตํ ปาเหสิ ‘‘ราชา, ภเนฺต, มิลิโนฺท อายสฺมนฺตํ อายุปาลํ ทสฺสนกาโม’’ติฯ อายสฺมาปิ โข อายุปาโล เอวมาห ‘‘เตน หิ อาคจฺฉตู’’ติฯ อถ โข มิลิโนฺท ราชา ปญฺจมเตฺตหิ โยนกสเตหิ ปริวุโต รถวรมารุยฺห เยน สเงฺขฺยยฺยปริเวณํ เยนายสฺมา อายุปาโล เตนุปสงฺกมิ, อุปสงฺกมิตฺวา อายสฺมตา อายุปาเลน สทฺธิํ สโมฺมทิ, สโมฺมทนียํ กถํ สารณียํ วีติสาเรตฺวา เอกมนฺตํ นิสีทิ, เอกมนฺตํ นิสิโนฺน โข มิลิโนฺท ราชา อายสฺมนฺตํ อายุปาลํ เอตทโวจ ‘‘กิมตฺถิยา, ภเนฺต อายุปาล, ตุมฺหากํ ปพฺพชฺชา, โก จ ตุมฺหากํ ปรมโตฺถ’’ติฯ เถโร อาห ‘‘ธมฺมจริยสมจริยตฺถา โข, มหาราช, ปพฺพชฺชา, สามญฺญผลํ โข ปน อมฺหากํ ปรมโตฺถ’’ติฯ ‘‘อตฺถิ ปน, ภเนฺต, โกจิ คิหีปิ ธมฺมจารี สมจารี’’ติ? ‘‘อาม, มหาราช, อตฺถิ คิหีปิ ธมฺมจารี สมจารี, ภควติ โข, มหาราช, พาราณสิยํ  อิสิปตเน มิคทาเย ธมฺมจกฺกํ ปวเตฺตเนฺต อฎฺฐารสนฺนํ พฺรหฺมโกฎีนํ ธมฺมาภิสมโย อโหสิ, เทวตานํ ปน ธมฺมาภิสมโย คณนปถํ วีติวโตฺต, สเพฺพเต คิหิภูตา, น ปพฺพชิตาฯ</p>


<p>‘‘ปุน จปรํ, มหาราช, ภควตา โข มหาสมยสุตฺตเนฺต เทสิยมาเน, มหามงฺคลสุตฺตเนฺต เทสิยมาเน, สมจิตฺตปริยายสุตฺตเนฺต เทสิยมาเน, ราหุโลวาทสุตฺตเนฺต เทสิยมาเน, ปราภวสุตฺตเนฺต เทสิยมาเน คณนปถํ วีติวตฺตานํ เทวตานํ ธมฺมาภิสมโย อโหสิ, สเพฺพเต  คิหิภูตา, น ปพฺพชิตา’’ติฯ ‘‘เตน หิ, ภเนฺต อายุปาล, นิรตฺถิกา ตุมฺหากํ ปพฺพชฺชา, ปุเพฺพ กตสฺส ปาปกมฺมสฺส นิสฺสเนฺทน สมณา สกฺยปุตฺติยา ปพฺพชนฺติ ธุตงฺคานิ จ ปริหรนฺติฯ เย โข เต, ภเนฺต อายุปาล, ภิกฺขู เอกาสนิกา, นูน เต ปุเพฺพ ปเรสํ โภคหารกา โจรา, เต ปเรสํ โภเค อจฺฉินฺทิตฺวา ตสฺส กมฺมสฺส นิสฺสเนฺทน เอตรหิ เอกาสนิกา ภวนฺติ, น ลภนฺติ กาเลน กาลํ ปริภุญฺชิตุํ, นตฺถิ เตสํ สีลํ, นตฺถิ ตโป, นตฺถิ พฺรหฺมจริยํฯ เย โข ปน เต, ภเนฺต อายุปาล, ภิกฺขู อโพฺภกาสิกา, นูน เต ปุเพฺพ คามฆาตกา โจรา, เต ปเรสํ เคหานิ วินาเสตฺวา ตสฺส กมฺมสฺส นิสฺสเนฺทน เอตรหิ อโพฺภกาสิกา ภวนฺติ, น ลภนฺติ เสนาสนานิ ปริภุญฺชิตุํ, นตฺถิ เตสํ สีลํ, นตฺถิ ตโป, นตฺถิ พฺรหฺมจริยํฯ เย โข ปน เต, ภเนฺต อายุปาล, ภิกฺขู เนสชฺชิกา, นูน เต ปุเพฺพ ปนฺถทูสกา โจรา, เต ปเรสํ ปถิเก ชเน คเหตฺวา พนฺธิตฺวา นิสีทาเปตฺวา ตสฺส กมฺมสฺส นิสฺสเนฺทน เอตรหิ เนสชฺชิกา ภวนฺติ, น ลภนฺติ เสยฺยํ กเปฺปตุํ, นตฺถิ เตสํ สีลํ, นตฺถิ ตโป, นตฺถิ พฺรหฺมจริย’’นฺติ อาหฯ</p>


<p>เอวํ วุเตฺต อายสฺมา อายุปาโล ตุณฺหี อโหสิ, น กิญฺจิ ปฎิภาสิฯ อถ โข ปญฺจสตา  โยนกา ราชานํ มิลินฺทํ เอตทโวจุํ ‘‘ปณฺฑิโต, มหาราช, เถโร, อปิ จ โข อวิสารโท น กิญฺจิ ปฎิภาสตี’’ติฯ</p>


<p>อถ โข มิลิโนฺท ราชา อายสฺมนฺตํ อายุปาลํ ตุณฺหีภูตํ ทิสฺวา อโปฺผเฎตฺวา อุกฺกุฎฺฐิํ  กตฺวา โยนเก เอตทโวจ ‘‘ตุโจฺฉ วต โภ ชมฺพุทีโป, ปลาโป วต โภ ชมฺพุทีโป, นตฺถิ โกจิ สมโณ วา พฺราหฺมโณ วา, โย มยา สทฺธิํ สลฺลปิตุํ อุสฺสหติ กงฺขํ ปฎิวิเนตุ’’นฺติฯ</p>


<p> อถ โข มิลินฺทสฺส รโญฺญ สพฺพํ ตํ ปริสํ อนุวิโลเกนฺตสฺส อภีเต อมงฺกุภูเต โยนเก ทิสฺวา เอตทโหสิ ‘‘นิสฺสํสยํ อตฺถิ มเญฺญ อโญฺญ โกจิ ปณฺฑิโต ภิกฺขุ, โย มยา สทฺธิํ สลฺลปิตุํ อุสฺสหติ, เยนิเม โยนกา น มงฺกุภูตา’’ติฯ อถ โข มิลิโนฺท ราชา โยนเก เอตทโวจ ‘‘อตฺถิ, ภเณ, อโญฺญ โกจิ ปณฺฑิโต ภิกฺขุ, โย มยา สทฺธิํ สลฺลปิตุํ อุสฺสหติ กงฺขํ ปฎิวิเนตุ’’นฺติฯ</p>


<p>เตน โข ปน สมเยน อายสฺมา นาคเสโน สมณคณปริวุโต สงฺฆี คณี คณาจริโย ญาโต ยสสฺสี สาธุสมฺมโต พหุชนสฺส  ปณฺฑิโต พฺยโตฺต เมธาวี นิปุโณ วิญฺญู วิภาวี วินีโต วิสารโท พหุสฺสุโต เตปิฎโก เวทคู ปภินฺนพุทฺธิมา อาคตาคโม ปภินฺนปฎิสมฺภิโท นวงฺคสตฺถุสาสเน ปริยตฺติธโร ปารมิปฺปโตฺต ชินวจเน ธมฺมตฺถเทสนาปฎิเวธกุสโล อกฺขยวิจิตฺรปฎิภาโน จิตฺรกถี กลฺยาณวากฺกรโณ ทุราสโท ทุปฺปสโห ทุรุตฺตโร ทุราวรโณ ทุนฺนิวารโย, สาคโร วิย อโกฺขโภ, คิริราชา วิย นิจฺจโล, รณญฺชโห ตโมนุโท ปภงฺกโร มหากถี ปรคณิคณมถโน ปรติตฺถิยมทฺทโน ภิกฺขูนํ ภิกฺขุนีนํ อุปาสกานํ อุปาสิกานํ ราชูนํ ราชมหามตฺตานํ สกฺกโต ครุกโต มานิโต ปูชิโต อปจิโต ลาภี จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ ลาภคฺคยสคฺคปฺปโตฺต วุทฺธานํ วิญฺญูนํ โสตาวธาเนน สมนฺนาคตานํ สนฺทเสฺสโนฺต นวงฺคํ ชินสาสนรตนํ, อุปทิสโนฺต ธมฺมมคฺคํ, ธาเรโนฺต ธมฺมปฺปโชฺชตํ, อุสฺสาเปโนฺต ธมฺมยูปํ, ยชโนฺต ธมฺมยาคํ, ปคฺคณฺหโนฺต ธมฺมทฺธชํ, อุสฺสาเปโนฺต ธมฺมเกตุํ, ธเมโนฺต  ธมฺมสงฺขํ, อาหนโนฺต ธมฺมเภริํ, นทโนฺต สีหนาทํ , คชฺชโนฺต อินฺทคชฺชิตํ, มธุรคิรคชฺชิเตน ญาณวรวิชฺชุชาลปริเวฐิเตน กรุณาชลภริเตน มหตา ธมฺมามตเมเฆน สกลโลกมภิตปฺปยโนฺต คามนิคมราชธานีสุ จาริกํ จรมาโน อนุปุเพฺพน สาคลนครํ อนุปฺปโตฺต โหติฯ ตตฺร สุทํ อายสฺมา นาคเสโน อสีติยา ภิกฺขุสหเสฺสหิ สทฺธิํ สเงฺขฺยยฺยปริเวเณ ปฎิวสติฯ เตนาหุ โปราณา –</p>


<p>
‘‘พหุสฺสุโต  
จิตฺรกถี, นิปุโณ จ วิสารโท;  
  
สามยิโก จ กุสโล, ปฎิภาเน จ โกวิโทฯ  
</p>
  
<p>
‘‘เต จ เตปิฎกา ภิกฺขู, ปญฺจเนกายิกาปิ จ;  
  
จตุเนกายิกา เจว, นาคเสนํ ปุรกฺขรุํฯ  
</p>
  
<p>
‘‘คมฺภีรปโญฺญ เมธาวี, มคฺคามคฺคสฺส โกวิโท;  
  
อุตฺตมตฺถํ อนุปฺปโตฺต, นาคเสโน วิสารโทฯ  
</p>
  
<p>
‘‘เตหิ ภิกฺขูหิ ปริวุโต, นิปุเณหิ สจฺจวาทิภิ;  
  
จรโนฺต คามนิคมํ, สาคลํ อุปสงฺกมิฯ  
</p>
  
<p>
‘‘สเงฺขฺยยฺยปริเวณสฺมิํ  
, นาคเสโน ตทา วสิ;  
  
กเถติ โส มนุเสฺสหิ, ปพฺพเต เกสรี ยถา’’ติฯ  
</p>
  
<p> อถ โข เทวมนฺติโย ราชานํ มิลินฺทํ เอตทโวจ ‘‘อาคเมหิ, ตฺวํ มหาราช; อตฺถิ, มหาราช, นาคเสโน นาม เถโร ปณฺฑิโต พฺยโตฺต เมธาวี วินีโต วิสารโท พหุสฺสุโต จิตฺรกถี กลฺยาณปฎิภาโน อตฺถธมฺมนิรุตฺติปฎิภานปฎิสมฺภิทาสุ ปารมิปฺปโตฺต, โส เอตรหิ สเงฺขฺยยฺยปริเวเณ ปฎิวสติ, คจฺฉ, ตฺวํ มหาราช, อายสฺมนฺตํ นาคเสนํ ปญฺหํ ปุจฺฉสฺสุ, อุสฺสหติ โส ตยา สทฺธิํ สลฺลปิตุํ กงฺขํ ปฎิวิเนตุ’’นฺติฯ อถ โข มิลินฺทสฺส รโญฺญ สหสา ‘‘นาคเสโน’’ติ สทฺทํ สุตฺวาว อหุเทว ภยํ, อหุเทว ฉมฺภิตตฺตํ, อหุเทว โลมหํโสฯ อถ โข มิลิโนฺท ราชา เทวมนฺติยํ เอตทโวจ ‘‘อุสฺสหติ โภ นาคเสโน ภิกฺขุ มยา สทฺธิํ สลฺลปิตุ’’นฺติ? ‘‘อุสฺสหติ, มหาราช, อปิ อินฺทยมวรุณกุเวรปชาปติ สุยาม  สนฺตุสิตโลกปาเลหิปิ ปิตุปิตามเหน มหาพฺรหฺมุนาปิ สทฺธิํ สลฺลปิตุํ, กิมงฺคํ ปน มนุสฺสภูเตนา’’ติฯ</p>


<p>อถ โข มิลิโนฺท ราชา เทวมนฺติยํ เอตทโวจ ‘‘เตน หิ, ตฺวํ เทวมนฺติย, ภทนฺตสฺส สนฺติเก ทูตํ เปเสหี’’ติฯ ‘‘เอวํ เทวา’’ติ โข เทวมนฺติโย อายสฺมโต นาคเสนสฺส สนฺติเก ทูตํ ปาเหสิ ‘‘ราชา, ภเนฺต, มิลิโนฺท อายสฺมนฺตํ ทสฺสนกาโม’’ติฯ อายสฺมาปิ โข นาคเสโน เอวมาห ‘‘เตน หิ อาคจฺฉตู’’ติฯ</p>


<p>อถ  โข มิลิโนฺท ราชา ปญฺจมเตฺตหิ โยนกสเตหิ ปริวุโต รถวรมารุยฺห มหตา พลกาเยน สทฺธิํ เยน สเงฺขฺยยฺยปริเวณํ เยนายสฺมา นาคเสโน เตนุปสงฺกมิฯ เตน โข ปน สมเยน อายสฺมา นาคเสโน อสีติยา ภิกฺขุสหเสฺสหิ สทฺธิํ มณฺฑลมาเฬ นิสิโนฺน โหติฯ อทฺทสา โข มิลิโนฺท ราชา อายสฺมโต นาคเสนสฺส ปริสํ ทูรโตว, ทิสฺวาน เทวมนฺติยํ เอตทโวจ ‘‘กเสฺสสา, เทวมนฺติย, มหตี ปริสา’’ติ? ‘‘อายสฺมโต โข, มหาราช, นาคเสนสฺส ปริสา’’ติฯ</p>


<p>อถ โข มิลินฺทสฺส รโญฺญ อายสฺมโต นาคเสนสฺส ปริสํ ทูรโตว ทิสฺวา อหุเทว ภยํ, อหุเทว ฉมฺภิตตฺตํ, อหุเทว โลมหํโสฯ อถ โข มิลิโนฺท ราชา ขคฺคปริวาริโต วิย คโช, ครุฬปริวาริโต  วิย นาโค, อชครปริวาริโต วิย โกตฺถุโก , มหิํสปริวุโต วิย อโจฺฉ, นาคานุพโทฺธ วิย มณฺฑูโก, สทฺทูลานุพโทฺธ วิย มิโค, อหิตุณฺฑิกสมาคโต  วิย ปนฺนโค, มชฺชารสมาคโต วิย อุนฺทูโร, ภูตเวชฺชสมาคโต วิย ปิสาโจ, ราหุมขคโต วิย จโนฺท, ปนฺนโค วิย เปฬนฺตรคโต, สกุโณ วิย ปญฺชรนฺตรคโต, มโจฺฉ วิย ชาลนฺตรคโต, วาฬวนมนุปฺปวิโฎฺฐ วิย ปุริโส, เวสฺสวณาปราธิโก วิย ยโกฺข, ปริกฺขีณายุโก วิย เทวปุโตฺต ภีโต อุพฺพิโคฺค อุตฺรโสฺต สํวิโคฺค โลมหฎฺฐชาโต วิมโน ทุมฺมโน ภนฺตจิโตฺต วิปริณตมานโส ‘‘มา มํ อยํ ปริชโน ปริภวี’’ติ สติํ  อุปฎฺฐเปตฺวา เทวมนฺติยํ เอตทโวจ – ‘‘มา โข, ตฺวํ เทวมนฺติย , อายสฺมนฺตํ นาคเสนํ มยฺหํ อาจิเกฺขยฺยาสิ, อนกฺขาตเญฺญวาหํ นาคเสนํ ชานิสฺสามี’’ติฯ ‘‘สาธุ, มหาราช, ตฺวเญฺญว ชานาหี’’ติฯ</p>


<p>เตน โข ปน สมเยน อายสฺมา นาคเสโน ตสฺสา ภิกฺขุปริสาย ปุรโต จตฺตาลีสาย ภิกฺขุสหสฺสานํ นวกตโร โหติ ปจฺฉโต จตฺตาลีสาย ภิกฺขุสหสฺสานํ วุฑฺฒตโรฯ</p>


<p>อถ โข มิลิโนฺท ราชา สพฺพํ ตํ ภิกฺขุสงฺฆํ ปุรโต จ ปจฺฉโต จ มชฺฌโต จ อนุวิโลเกโนฺต อทฺทสา โข อายสฺมนฺตํ นาคเสนํ ทูรโตว ภิกฺขุสงฺฆสฺส มเชฺฌ นิสินฺนํ เกสรสีหํ วิย วิคตภยเภรวํ วิคตโลมหํสํ วิคตภยสารชฺชํ, ทิสฺวาน อากาเรเนว อญฺญาสิ ‘‘เอโส โข เอตฺถ นาคเสโน’’ติฯ</p>


<p>อถ โข มิลิโนฺท ราชา เทวมนฺติยํ เอตทโวจ ‘‘เอโส โข, เทวมนฺติย, อายสฺมา นาคเสโน’’ติฯ ‘‘อาม, มหาราช, เอโส โข นาคเสโน, สุฎฺฐุ โข, ตฺวํ มหาราช, นาคเสนํ อญฺญาสี’’ติ ฯ ตโต ราชา ตุโฎฺฐ อโหสิ ‘‘อนกฺขาโตว มยา นาคเสโน อญฺญาโต’’ติฯ อถ โข มิลินฺทสฺส รโญฺญ อายสฺมนฺตํ นาคเสนํ ทิสฺวาว อหุเทว ภยํ, อหุเทว ฉมฺภิตตฺตํ, อหุเทว โลมหํโสฯ</p>


<p>เตนาหุ –</p>


<p>
‘‘จรเณน  
จ สมฺปนฺนํ, สุทนฺตํ อุตฺตเม ทเม;  
  
ทิสฺวา ราชา นาคเสนํ, อิทํ วจนมพฺรวิฯ  
</p>
  
<p>
‘‘กถิตา  
กถิกา (สี. ปี.)  
มยา พหู ทิฎฺฐา, สากจฺฉา โอสฎา พหู;  
  
น ตาทิสํ ภยํ อาสิ, อชฺช ตาโส ยถา มมฯ  
</p>
  
<p>
‘‘นิสฺสํสยํ ปราชโย, มม อชฺช ภวิสฺสติ;  
  
ชโย จ นาคเสนสฺส, ยถา จิตฺตํ น สณฺฐิต’’นฺติฯ  
</p>
  
พาหิรกถา นิฎฺฐิตาฯ  
</p>
  
  
  
  
  