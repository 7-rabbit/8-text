<h1>๓. อธิปติปจฺจโย</h1>
<p>ทุวิโธ อธิปติปจฺจโย อารมฺมณาธิปติปจฺจโย สห ชาตาธิปติปจฺจโย จฯ ตตฺถ กตโม อารมฺมณาธิปติปจฺจโยฯ อารมฺมณปจฺจเย วุเตฺตสุ อารมฺมเณสุ ยานิ อารมฺมณานิ อติอิฎฺฐานิ โหนฺติ อติกนฺตานิ อติมนาปานิ ครุกตานิฯ ตานิ อารมฺมณานิ อารมฺมณาธิปติปจฺจโยฯ ตตฺถ อติอิฎฺฐานีติ สภาวโต อิฎฺฐานิ วา โหนฺตุ อนิฎฺฐานิ วา, เตน เตน ปุคฺคเลน อติอิจฺฉิตานิ อารมฺมณานิ อิธ อติอิฎฺฐานิ นามฯ</p>


<p>ตานิ ปน ธมฺมโต เทฺว โทสมูลจิตฺตุปฺปาเท จ เทฺว โมมูห จิตฺตุปฺปาเท จ ทุกฺขสหคตกายวิญฺญาณจิตฺตุปฺปาเท จ ฐเปตฺวา อวเสสานิ สพฺพานิ กามาวจรจิตฺตเจตสิกานิ จ รูปารูป โลกุตฺตรจิตฺตเจตสิกานิ จ สพฺพานิ อติอิฎฺฐรูปานิ จ โหนฺติฯ</p>


<p>เตสุปิ  กามารมฺมณานิ ครุํ กโรนฺตเสฺสว อารมฺมณา ธิปติปจฺจโยฯ ครุํ อกโรนฺตสฺส อารมฺมณาธิปติปจฺจโย น โหติฯ ฌานลาภิโน ปน อตฺตนา ปฎิลทฺธานิ มหคฺคตฌานานิ อริยสาวกา จ อตฺตนา ปฎิลเทฺธ โลกุตฺตรธเมฺม ครุํ อกโรนฺตา นาม นตฺถิฯ</p>


<p>กตเม ธมฺมา ตสฺส ปจฺจยสฺส ปจฺจยุปฺปนฺนาฯ อฎฺฐ โลภ มูลจิตฺตานิ อฎฺฐ กามาวจรกุสลจิตฺตานิ จตฺตาริ กามาวจร ญาณสมฺปยุตฺตกิริยจิตฺตานิ อฎฺฐ โลกุตฺตรจิตฺตานิ ตสฺส ปจฺจยสฺส ปจฺจยุปฺปนฺนาฯ</p>


<p>ตตฺถ โลกิยานิ ฉฬารมฺมณานิ โลภมูลจิตฺตานํ ปจฺจโยฯ สตฺตรส โลกิยกุสลานิ จตุนฺนํ ญาณวิปฺปยุตฺต กุสลานํฯ ตานิ กุสลานิเจว เหฎฺฐิมมคฺคผลานิ จ นิพฺพานญฺจ จตุนฺนํ ญาณสมฺปยุตฺตกุสลานํฯ อรหตฺตมคฺคผลานิ จ นิพฺพานญฺจ จตุนฺนํ ญาณสมฺปยุตฺตกิริยานํฯ นิพฺพานํ อฎฺฐนฺนํ โลกุตฺตร จิตฺตานนฺติฯ</p>


<p>เกนเฎฺฐน อารมฺมณํ, เกนเฎฺฐน อธิปติฯ อาลมฺพิ ตพฺพเฎฺฐน อารมฺมณํ, อาธิปจฺจเฎฺฐน อธิปติฯ โก อาธิปจฺจโฎฺฐฯ อตฺตานํ ครุํ กตฺวา ปวเตฺตสุ จิตฺตเจตสิเกสุ อิสฺสรภาโว อาธิปจฺจโฎฺฐฯ โลเก สามิกา วิย อารมฺมณาธิปติปจฺจย ธมฺมา ทฎฺฐพฺพา, ทาสา วิย ปจฺจยุปฺปนฺนธมฺมา ทฎฺฐพฺพาฯ</p>


<p>สุตโสมชาตเก ราชา โปริสาโท มนุสฺสมํสํ ครุํ กโรโนฺต มนุสฺสมํสเหตุ รชฺชํ ปหาย อรเญฺญ วิจรติฯ ตตฺถ มนุสฺสมํเส คนฺธรส ธมฺมา อารมฺมณาธิปติปจฺจโยฯ รโญฺญ โปริสาทสฺส โลภมูลจิตฺตํ ปจฺจยุปฺปนฺนธโมฺมฯ ราชา สุต โสโม สจฺจธมฺมํ ครุํ กตฺวา สจฺจธมฺมเหตุ รชฺชสมฺปตฺติญฺจ ญาติ สงฺฆญฺจ อตฺตโน ชีวิตญฺจ ฉเฎฺฎตฺวา ปุน รโญฺญ โปริสาทสฺส หตฺถํ อุปคโตฯ ตตฺถ สจฺจธโมฺม อารมฺมณาธิปติปจฺจโยฯ รโญฺญ สุตโสมสฺส กุสลจิตฺตํ ปจฺจยุปฺปนฺนธโมฺมฯ เอสนโย สเพฺพสุ ครุกเตสุ อารมฺมเณสุฯ</p>


<p>กตโม สหชาตาธิปติปจฺจโยฯ อธิปติภาวํ ปตฺตา จตฺตาโร ธมฺมา อธิปติปจฺจโย, ฉโนฺท จิตฺตํ วีริยํ วีมํสาฯ</p>


<p>กตเม ธมฺมา ตสฺส ปจฺจยสฺส ปจฺจยุปฺปนฺนาฯ อธิปติ สมฺปยุตฺตา จิตฺตเจตสิกา จ อธิปติสมุฎฺฐิตา จิตฺตชรูปธมฺมา จ ตสฺส ปจฺจยสฺส ปจฺจยุปฺปนฺนาฯ</p>


<p>เกนเฎฺฐน สหชาโต, เกนเฎฺฐน อธิปติฯ</p>


<p>สหุปฺปาทนเฎฺฐน สหชาโต, สหชาตานํ ธมฺมานํ อภิภวนเฎฺฐน อธิปติฯ ตตฺถ สหุปฺปาทนเฎฺฐนาติ  โย ธโมฺม สยํ อุปฺปชฺชมาโน อตฺตนา สหชาตธเมฺม จ อตฺตนา สเหว อุปฺปาเทติ, ตสฺส อตฺตนา สหชาตธมฺมานํ สหุปฺปาทนเฎฺฐนฯ</p>


<p>อภิภวนเฎฺฐนาติ อโชฺฌตฺถรณเฎฺฐนฯ ยถา ราชา จกฺกวตฺติ อตฺตโน ปุญฺญิทฺธิยา สกลทีปวาสิโน อภิภวโนฺต อโชฺฌตฺถรโนฺต อตฺตโน วเส วตฺตาเปติ, สกลทีปวาสิโน จ ตสฺส วเส วตฺตนฺติฯ ตถา อธิปติฎฺฐานปตฺตา อิเม จตฺตาโร ธมฺมา อตฺตโน อตฺตโน วิสเย สหชาตธเมฺม อภิภวนฺตา อโชฺฌตฺถรนฺตา อตฺตโน วเส วตฺตาเปนฺติ, สหชาตธมฺมา จ เตสํ วเส วตฺตนฺติฯ ยถา วา สิลาถเมฺภ ปถวิธาตุ อุทกกฺขเนฺธ อาโปธาตุ อคฺคิกฺขเนฺธ เตโชธาตุ วาตกฺขเนฺธ วาโยธาตุ อตฺตนา สหชาตา ติโสฺส ธาตุโย อภิภวนฺตา อโชฺฌตฺถรนฺตา อตฺตโน คติํ คมาเปนฺติ, สหชาตธาตุโย จ ตาสํ คติํ คจฺฉนฺติ, เอวเมว อธิปติฎฺฐานปตฺตา อิเม จตฺตาโร ธมฺมา อตฺตโน พเลน สหชาตธเมฺม อตฺตโน คติํ คมาเปนฺติ, สหชาตธมฺมา จ เตสํ คติํ คจฺฉนฺติ, เอวํ สหชาตธมฺมานํ อภิภวนเฎฺฐนฯ</p>


<p>เอตฺถ วเทยฺยุํ, ยทิ สหชาตธมฺมานํ อภิภวนเฎฺฐน อธิปตินาม สิยาฯ เอวํ สติ ติฎฺฐตุ ฉโนฺท, โลโภ เอว อธิปตินาม สิยา, โส หิ ฉนฺทโตปิ พลวตโร หุตฺวา สห ชาตธเมฺม อภิภวโนฺต ปวตฺตตีติฯ วุจฺจเต, พาลปุถุชฺชเนสุ เอว โลโภ ฉนฺทโต พลวตโร โหติ, ปณฺฑิเตสุ ปน ฉโนฺท เอว โลภโต พลวตโร หุตฺวา สหชาตธเมฺม อภิ ภวโนฺต ปวตฺตติฯ สเจ หิ โลโภ เอว ฉนฺทโต พลวตโร สิยา, กถํ อิเม สตฺตา โลภสฺส หตฺถคตา ภวสมฺปตฺติ โภคสมฺมตฺติโย ฉเฎฺฎตฺวา เนกฺขมฺมธเมฺม ปูเรตฺวา วฎฺฎทุกฺขโต นิสฺสเรยฺยุํฯ ยสฺมา ปน ฉโนฺท เอว โลภโต พลวตโร โหติ, ตสฺมา อิเม สตฺตา โลภสฺส หตฺถคตา ภวสมฺปตฺติ โภคสมฺปตฺติโย ฉเฎฺฎตฺวา เนกฺขมฺมธเมฺม ปูเรตฺวา วฎฺฎทุกฺขโต นิสฺสรนฺติฯ ตสฺมา ฉโนฺท เอว โลภโต พลวตโร โหติ, ฉโนฺท เอว อธิปติ, น โลโภติฯ เอส นโย โทสาทีสุปีติฯ</p>


<p>ตตฺถ โลเก มหเนฺตสุ สุทุกฺกเรสุ ปุริสกเมฺมสุ ปจฺจุปฎฺฐิเตสุ อิเม จตฺตาโร ธมฺมา กมฺมสิทฺธิยา สํวตฺตนฺติฯ กถํฯ</p>


<p>หีนจฺฉนฺทา พหุชฺชนา มหนฺตานิ สุทุกฺกรานิ ปุริสกมฺมานิ ทิสฺวา นิวตฺตจฺฉนฺทา โหนฺติฯ กาตุํ น อิจฺฉนฺติ, อมฺหากํ อวิสโยติ นิรเปกฺขา ฐเปนฺติฯ ฉนฺทาธิโก ปน ตาทิสานิ ปุริสกมฺมานิ ทิสฺวา อุคฺคตจฺฉโนฺท โหติ, อติวิย  กาตุํ อิจฺฉติ, มม วิสโย เอโสติ อธิฎฺฐานํ คจฺฉติฯ โส ฉเนฺทน อภิกฑฺฒิโต ยาว ตํ กมฺมํ น สิชฺฌติ, ตาว อนฺตรา ตํ กมฺมํ ฉเฎฺฎตุํ น สโกฺกติฯ เอวญฺจ สติ อติมหนฺตํปิ ตํ กมฺมํ เอกสฺมิํ กาเล สิทฺธํ ภวิสฺสติฯ</p>


<p>หีนวีริยา จ พหุชฺชนา ตาทิสานิ กมฺมานิ ทิสฺวา นิวตฺต วีริยา โหนฺติ, อิทํ เม กมฺมํ กโรนฺตสฺส พหุํ กายทุกฺขํ วา เจโตทุกฺขํ วา ภวิสฺสตีติ นิวตฺตนฺติฯ วีริยาธิโก ปน ตาทิสานิ ปุริสกมฺมานิ ทิสฺวา อุคฺคตวีริโย โหติ, อิทาเนว อุฎฺฐหิตฺวา กาตุํ อิจฺฉติฯ โส จิรกาลํปิ ตํ กมฺมํ กโรโนฺต พหุํ กายทุกฺขํ วา เจโตทุกฺขํ วา อนุภวโนฺตปิ ตสฺมิํ วีริย กเมฺม นนิพฺพินฺทติ, มหเนฺตน กมฺมวีริเยน วินา ภวิตุํ น สโกฺกติ, ตาทิเสน วีริเยน รตฺติทิวํ เขเปโนฺต จิตฺตสุขํ วินฺทติฯ เอวญฺจ สติ อติมหนฺตํปิ ตํ กมฺมํ เอกสฺมิํ กาเล สิทฺธํ ภวิสฺสติฯ</p>


<p>หีนจิตฺตา จ พหุชฺชนา ตาทิสานิ กมฺมานิ ทิสฺวา นิวตฺตจิตฺตา โหนฺติฯ ปุน อารมฺมณํปิ น กโรนฺติฯ จิตฺตาธิโก ปน ตาทิสานิ กมฺมานิ ทิสฺวา อุคฺคตจิโตฺต โหติ, จิตฺตํ วิโนเทตุํปิ น สโกฺกติ, นิจฺจกาลํ ตตฺถ นิพนฺธจิโตฺต โหติฯ โส จิตฺตวสิโก หุตฺวา จิรกาลํปิ ตํ กมฺมํ กโรโนฺต พหุํ กายทุกฺขํวาปีติอาทินา ฉนฺทาธิปตินเยน วตฺตพฺพํฯ</p>


<p>มนฺทปญฺญา จ พหุชฺชนา ตาทิสานิ กมฺมานิ ทิสฺวา นิวตฺตปญฺญา โหนฺติ, กมฺมานํ อาทิมฺปิ น ปสฺสนฺติ, อนฺตปิ น ปสฺสนฺติ, อนฺธกาเร ปวิสนฺตา วิย โหนฺติ, ตานิ กมฺมานิ กาตุํ จิตฺตํปิ น นมติฯ ปญฺญาธิโก ปน ตาทิสานิ กมฺมานิ ทิสฺวา อุคฺคตปโญฺญ โหติ, กมฺมานํ อาทิํปิ ปสฺสติ, อนฺตํปิ ปสฺสติ, ผลํปิ ปสฺสติ, อานิสํสํปิ ปสฺสติฯ สุเขน กมฺมสิทฺธิยา นานาอุปายํปิ ปสฺสติฯ โส จิรกาลํปิ ตํ กมฺมํ กโรโนฺตติอาทินา วีริยาธิปตินเยน วตฺตพฺพํฯ อิธ ปน มหติยา กมฺมวีมํสายาติ จ ตาทิสิยา กมฺม วีมํสายาติ จ วตฺตพฺพํฯ</p>


<p>เอวํ โลเก มหเนฺตสุ สุทุกฺกเรสุ ปุริสกเมฺมสุ ปจฺจุปฎฺฐิเตสุ อิเม จตฺตาโร ธมฺมา กมฺมสิทฺธิยา สํวตฺตนฺติฯ อิเมสญฺจ จตุนฺนํ อธิปตีนํ วิชฺชมานตฺตา โลเก ปุริสวิเสสา นาม ทิสฺสนฺติ, สพฺพญฺญุพุทฺธา นาม ทิสฺสนฺติ, สพฺพญฺญุโพธิสตฺตา นาม ทิสฺสนฺติ, ปเจฺจกพุทฺธา นาม ทิสฺสนฺติ, ปเจฺจกโพธิสตฺตานาม ทิสฺสนฺติ, อคฺคสาวกานาม มหาสาวกา นาม สาวกโพธิสตฺตา นาม ทิสฺสนฺติฯ โลเกปิ เอวรูปานํ ปุริสวิเสสานํ วเสน สตฺต โลกสฺส อตฺถาย หิตาย สุขาย ปญฺญาสิปฺปวิเสสา จ ปริโภควตฺถุวิเสสา จ ทิสฺสนฺตีติฯ อธิปติปจฺจยทีปนา นิฎฺฐิตาฯ</p>





