<h1>๗. กถินกฺขนฺธโก</h1>
<h3>๑๘๗. กถินานุชานนา</h3>
<p> เตน     สมเยน พุโทฺธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ เตน โข ปน สมเยน ติํสมตฺตา ปาเวยฺยกา  ภิกฺขู, สเพฺพ อารญฺญิกา สเพฺพ ปิณฺฑปาติกา สเพฺพ ปํสุกูลิกา สเพฺพ เตจีวริกา สาวตฺถิํ อาคจฺฉนฺตา ภควนฺตํ ทสฺสนาย อุปกฎฺฐาย วสฺสูปนายิกาย นาสกฺขิํสุ สาวตฺถิยํ วสฺสูปนายิกํ สมฺภาเวตุํ; อนฺตรามเคฺค สาเกเต วสฺสํ อุปคจฺฉิํสุฯ เต อุกฺกณฺฐิตรูปา วสฺสํ วสิํสุ – อาสเนฺนว โน ภควา วิหรติ อิโต ฉสุ โยชเนสุ, น จ มยํ ลภาม ภควนฺตํ ทสฺสนายาติฯ อถ โข เต ภิกฺขู วสฺสํวุฎฺฐา, เตมาสจฺจเยน กตาย ปวารณาย, เทเว วสฺสเนฺต, อุทกสงฺคเห อุทกจิกฺขเลฺล โอกปุเณฺณหิ จีวเรหิ กิลนฺตรูปา เยน สาวตฺถิ เชตวนํ อนาถปิณฺฑิกสฺส อาราโม, เยน ภควา เตนุปสงฺกมิํสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิํสุฯ อาจิณฺณํ โข ปเนตํ พุทฺธานํ ภควนฺตานํ อาคนฺตุเกหิ ภิกฺขูหิ สทฺธิํ ปฎิสโมฺมทิตุํฯ อถ โข ภควา เต ภิกฺขู เอตทโวจ – ‘‘กจฺจิ, ภิกฺขเว, ขมนียํ, กจฺจิ ยาปนียํ, กจฺจิ สมคฺคา สโมฺมทมานา อวิวทมานา ผาสุกํ วสฺสํ วสิตฺถ, น จ ปิณฺฑเกน กิลมิตฺถา’’ติ? ‘‘ขมนียํ, ภควา; ยาปนียํ, ภควา; สมคฺคา จ มยํ, ภเนฺต, สโมฺมทมานา อวิวทมานา วสฺสํ วสิมฺหา, น จ ปิณฺฑเกน กิลมิมฺหา ฯ อิธ มยํ, ภเนฺต, ติํสมตฺตา ปาเวยฺยกา ภิกฺขู สาวตฺถิํ อาคจฺฉนฺตา ภควนฺตํ ทสฺสนาย อุปกฎฺฐาย วสฺสูปนายิกาย นาสกฺขิมฺหา สาวตฺถิยํ วสฺสูปนายิกํ สมฺภาเวตุํ, อนฺตรามเคฺค สาเกเต วสฺสํ อุปคจฺฉิมฺหาฯ เต มยํ, ภเนฺต, อุกฺกณฺฐิตรูปา วสฺสํ วสิมฺหา  – ‘อาสเนฺนว โน ภควา วิหรติ อิโต ฉสุ โยชเนสุ, น จ มยํ ลภาม ภควนฺตํ ทสฺสนายา’ติฯ อถ โข มยํ, ภเนฺต, วสฺสํวุฎฺฐา, เตมาสจฺจเยน กตาย ปวารณาย, เทเว วสฺสเนฺต, อุทกสงฺคเห อุทกจิกฺขเลฺล โอกปุเณฺณหิ จีวเรหิ กิลนฺตรูปา อทฺธานํ อาคตาติฯ อถ โข ภควา เอตสฺมิํ  นิทาเน เอตสฺมิํ ปกรเณ ธมฺมิํ กถํ กตฺวา ภิกฺขู อามเนฺตสิ – ‘‘อนุชานามิ, ภิกฺขเว, วสฺสํวุฎฺฐานํ ภิกฺขูนํ  กถินํ  อตฺถริตุํฯ อตฺถตกถินานํ โว, ภิกฺขเว, ปญฺจ กปฺปิสฺสนฺติ – อนามนฺตจาโร, อสมาทานจาโร, คณโภชนํ, ยาวทตฺถจีวรํ, โย จ ตตฺถ จีวรุปฺปาโท โส เนสํ ภวิสฺสตีติฯ อตฺถตกถินานํ โว, ภิกฺขเว, อิมานิ ปญฺจ กปฺปิสฺสนฺติฯ เอวญฺจ ปน, ภิกฺขเว, กถินํ อตฺถริตพฺพํฯ พฺยเตฺตน ภิกฺขุนา ปฎิพเลน สโงฺฆ ญาเปตโพฺพ –</p>


<p> ‘‘สุณาตุ เม, ภเนฺต, สโงฺฆฯ อิทํ สงฺฆสฺส กถินทุสฺสํ อุปฺปนฺนํฯ ยทิ สงฺฆสฺส ปตฺตกลฺลํ, สโงฺฆ อิมํ กถินทุสฺสํ อิตฺถนฺนามสฺส ภิกฺขุโน ทเทยฺย กถินํ อตฺถริตุํฯ เอสา ญตฺติฯ</p>


<p>‘‘สุณาตุ เม, ภเนฺต, สโงฺฆฯ อิทํ สงฺฆสฺส กถินทุสฺสํ อุปฺปนฺนํฯ สโงฺฆ อิมํ กถินทุสฺสํ อิตฺถนฺนามสฺส ภิกฺขุโน เทติ กถินํ  อตฺถริตุํฯ ยสฺสายสฺมโต ขมติ อิมสฺส กถินทุสฺสสฺส อิตฺถนฺนามสฺส ภิกฺขุโน ทานํ กถินํ อตฺถริตุํ, โส ตุณฺหสฺส; ยสฺส นกฺขมติ, โส ภาเสยฺยฯ</p>


<p>‘‘ทินฺนํ อิทํ สเงฺฆน กถินทุสฺสํ อิตฺถนฺนามสฺส ภิกฺขุโน กถินํ อตฺถริตุํฯ ขมติ สงฺฆสฺส, ตสฺมา ตุณฺหี, เอวเมตํ ธารยามี’’ติฯ</p>


<p> ‘‘เอวํ โข, ภิกฺขเว, อตฺถตํ โหติ กถินํ, เอวํ อนตฺถตํฯ กถญฺจ ปน, ภิกฺขเว, อนตฺถตํ โหติ กถินํ? น อุลฺลิขิตมเตฺตน อตฺถตํ โหติ กถินํ, น โธวนมเตฺตน อตฺถตํ โหติ กถินํ, น จีวรวิจารณมเตฺตน  อตฺถตํ โหติ กถินํ, น เฉทนมเตฺตน อตฺถตํ โหติ กถินํ, น พนฺธนมเตฺตน อตฺถตํ โหติ กถินํ, น โอวฎฺฎิยกรณมเตฺตน  อตฺถตํ โหติ กถินํ, น กณฺฑุสกรณมเตฺตน อตฺถตํ โหติ กถินํ, น ทฬฺหีกมฺมกรณมเตฺตน อตฺถตํ โหติ กถินํ, น อนุวาตกรณมเตฺตน อตฺถตํ โหติ กถินํ, น ปริภณฺฑกรณมเตฺตน อตฺถตํ โหติ กถินํ, น โอวเทฺธยฺยกรณมเตฺตน อตฺถตํ โหติ กถินํ, น กมฺพลมทฺทนมเตฺตน อตฺถตํ โหติ กถินํ, น นิมิตฺตกเตน อตฺถตํ โหติ กถินํ, น ปริกถากเตน อตฺถตํ โหติ กถินํ, น กุกฺกุกเตน อตฺถตํ โหติ กถินํ, น สนฺนิธิกเตน อตฺถตํ โหติ กถินํ, น นิสฺสคฺคิเยน อตฺถตํ โหติ กถินํ, น อกปฺปกเตน อตฺถตํ  โหติ กถินํ , น อญฺญตฺร สงฺฆาฎิยา อตฺถตํ โหติ กถินํ, น  อญฺญตฺร อุตฺตราสเงฺคน อตฺถตํ โหติ กถินํ, น อญฺญตฺร อนฺตรวาสเกน อตฺถตํ โหติ กถินํ, น อญฺญตฺร ปญฺจเกน วา อติเรกปญฺจเกน วา ตทเหว สญฺฉิเนฺนน สมณฺฑลีกเตน  อตฺถตํ โหติ กถินํ, น อญฺญตฺร ปุคฺคลสฺส อตฺถารา อตฺถตํ โหติ กถินํ; สมฺมา เจว อตฺถตํ โหติ กถินํ, ตเญฺจ นิสฺสีมโฎฺฐ อนุโมทติ, เอวมฺปิ อนตฺถตํ โหติ กถินํฯ เอวํ โข, ภิกฺขเว, อนตฺถตํ โหติ กถินํฯ</p>


<p> ‘‘กถญฺจ, ภิกฺขเว, อตฺถตํ โหติ กถินํ? อหเตน อตฺถตํ โหติ กถินํ, อหตกเปฺปน อตฺถตํ โหติ กถินํ, ปิโลติกาย อตฺถตํ โหติ กถินํ, ปํสุกูเลน อตฺถตํ โหติ กถินํ, ปาปณิเกน อตฺถตํ โหติ กถินํ, อนิมิตฺตกเตน อตฺถตํ โหติ กถินํ, อปริกถากเตน อตฺถตํ โหติ กถินํ, อกุกฺกุกเตน อตฺถตํ โหติ กถินํ, อสนฺนิธิกเตน อตฺถตํ โหติ กถินํ, อนิสฺสคฺคิเยน อตฺถตํ โหติ กถินํ, กปฺปกเตน อตฺถตํ โหติ กถินํ, สงฺฆาฎิยา อตฺถตํ โหติ กถินํ, อุตฺตราสเงฺคน อตฺถตํ โหติ กถินํ, อนฺตรวาสเกน อตฺถตํ โหติ กถินํ, ปญฺจเกน วา อติเรกปญฺจเกน วา ตทเหว สญฺฉิเนฺนน สมณฺฑลีกเตน อตฺถตํ โหติ กถินํ, ปุคฺคลสฺส อตฺถารา อตฺถตํ โหติ กถินํ; สมฺมา เจ อตฺถตํ โหติ กถินํ, ตเญฺจ สีมโฎฺฐ อนุโมทติ, เอวมฺปิ อตฺถตํ โหติ กถินํ ฯ เอวํ โข, ภิกฺขเว, อตฺถตํ โหติ กถินํฯ</p>


<p> ‘‘กถญฺจ, ภิกฺขเว, อุพฺภตํ โหติ กถินํ? อฎฺฐิมา, ภิกฺขเว, มาติกา กถินสฺส อุพฺภาราย – ปกฺกมนนฺติกา, นิฎฺฐานนฺติกา, สนฺนิฎฺฐานนฺติกา, นาสนนฺติกา, สวนนฺติกา, อาสาวเจฺฉทิกา, สีมาติกฺกนฺติกา, สหุพฺภารา’’ติ ฯ</p>

</p>


<h3>๑๘๘. อาทายสตฺตกํ</h3>
<p> ภิกฺขุ อตฺถตกถิโน กตจีวรํ อาทาย ปกฺกมติ – ‘‘น ปเจฺจสฺส’’นฺติฯ ตสฺส ภิกฺขุโน ปกฺกมนนฺติโก กถินุทฺธาโรฯ</p>


<p>ภิกฺขุ  อตฺถตกถิโน จีวรํ อาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน จีวรํ อาทาย ปกฺกมติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ – ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร สุณาติ ‘‘อุพฺภตํ  กิร ตสฺมิํ อาวาเส กถิน’’นฺติฯ ตสฺส ภิกฺขุโน สวนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ – ‘‘ปเจฺจสฺส’’นฺติ ฯ โส พหิสีมคโต ตํ จีวรํ กาเรติฯ โส กตจีวโร – ‘‘ปเจฺจสฺสํ ปเจฺจสฺส’’นฺติ – พหิทฺธา กถินุทฺธารํ วีตินาเมติฯ ตสฺส ภิกฺขุโน สีมาติกฺกนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ – ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร – ‘‘ปเจฺจสฺสํ ปเจฺจสฺส’’นฺติ – สมฺภุณาติ กถินุทฺธารํฯ ตสฺส ภิกฺขุโน สห ภิกฺขูหิ กถินุทฺธาโรฯ</p>

ฯ</p>


<h3>๑๘๙. สมาทายสตฺตกํ</h3>
<p> ภิกฺขุ อตฺถตกถิโน กตจีวรํ สมาทาย ปกฺกมติ ‘‘น ปเจฺจสฺส’’นฺติฯ ตสฺส ภิกฺขุโน ปกฺกมนนฺติโก กถินุทฺธาโรฯ</p>


<p>ภิกฺขุ  อตฺถตกถิโน จีวรํ สมาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน จีวรํ สมาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ สมาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ สมาทาย ปกฺกมติ – ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร สุณาติ  – ‘‘อุพฺภตํ กิร ตสฺมิํ อาวาเส กถิน’’นฺติฯ ตสฺส ภิกฺขุโน สวนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ สมาทาย ปกฺกมติ – ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร – ‘‘ปเจฺจสฺสํ ปเจฺจสฺส’’นฺติ – พหิทฺธา กถินุทฺธารํ วีตินาเมติฯ ตสฺส ภิกฺขุโน สีมาติกฺกนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ สมาทาย ปกฺกมติ – ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร – ‘‘ปเจฺจสฺสํ ปเจฺจสฺส’’นฺติ – สมฺภุณาติ กถินุทฺธารํฯ ตสฺส ภิกฺขุโน สห ภิกฺขูหิ กถินุทฺธาโรฯ</p>

</p>


<h3>๑๙๐. อาทายฉกฺกํ</h3>
<p> ภิกฺขุ  อตฺถตกถิโน วิปฺปกตจีวรํ อาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน วิปฺปกตจีวรํ อาทาย ปกฺกมติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน วิปฺปกตจีวรํ อาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ น ปเจฺจสฺส’’นฺติฯ โส ตํ จีวรํ กาเรติฯ ตสฺสํ ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ อาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ  กาเรติฯ โส กตจีวโร สุณาติ – ‘‘อุพฺภตํ กิร ตสฺมิํ อาวาเส กถิน’’นฺติฯ ตสฺส ภิกฺขุโน สวนนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ อาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร ‘‘ปเจฺจสฺสํ ปเจฺจสฺส’’นฺติ พหิทฺธา กถินุทฺธารํ วีตินาเมติฯ ตสฺส ภิกฺขุโน สีมาติกฺกนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ อาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร ‘‘ปเจฺจสฺสํ ปเจฺจสฺส’’นฺติ สมฺภุณาติ กถินุทฺธารํฯ ตสฺส ภิกฺขุโน สห ภิกฺขูหิ กถินุทฺธาโรฯ</p>

</p>


<h3>๑๙๑. สมาทายฉกฺกํ</h3>
<p> ภิกฺขุ อตฺถตกถิโน วิปฺปกตจีวรํ สมาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน วิปฺปกตจีวรํ สมาทาย ปกฺกมติฯ ตสฺส พหิสีมคตสฺส เอวํ  โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ  สมาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร สุณาติ – ‘‘อุพฺภตํ กิร ตสฺมิํ อาวาเส กถิน’’นฺติฯ ตสฺส ภิกฺขุโน สวนนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร ‘‘ปเจฺจสฺสํ ปเจฺจสฺส’’นฺติ พหิทฺธา กถินุทฺธารํ วีตินาเมติฯ ตสฺส ภิกฺขุโน สีมาติกฺกนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร ‘‘ปเจฺจสฺสํ ปเจฺจสฺส’’นฺติ สมฺภุณาติ กถินุทฺธารํฯ ตสฺส ภิกฺขุโน สห ภิกฺขูหิ กถินุทฺธาโรฯ</p>

</p>


<h3>๑๙๒. อาทายปนฺนรสกํ</h3>
<p> ภิกฺขุ อตฺถตกถิโน จีวรํ อาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>

</p>


<p>‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ  จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>

</p>


<p>ภิกฺขุ   อตฺถตกถิโน จีวรํ อาทาย ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺส’’นฺติ ฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>

</p>


<p>ภิกฺขุ อตฺถตกถิโน จีวรํ อาทาย ปกฺกมติ อนธิฎฺฐิเตน; เนวสฺส โหติ ‘‘ปเจฺจสฺส’’นฺติ, น ปนสฺส โหติ ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ อนธิฎฺฐิเตน; เนวสฺส โหติ ‘‘ปเจฺจสฺส’’นฺติ, น ปนสฺส โหติ ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ อนธิฎฺฐิเตน; เนวสฺส โหติ ‘‘ปเจฺจสฺส’’นฺติ, น ปนสฺส โหติ ‘‘น ปเจฺจสฺส’’นฺติ ฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>

</p>


<p>ภิกฺขุ   อตฺถตกถิโน จีวรํ อาทาย ปกฺกมติ ‘‘ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ ‘‘ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ ‘‘ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร สุณาติ – ‘‘อุพฺภตํ กิร ตสฺมิํ อาวาเส กถิน’’นฺติฯ ตสฺส ภิกฺขุโน สวนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร ‘‘ปเจฺจสฺสํ ปเจฺจสฺส’’นฺติ – พหิทฺธา กถินุทฺธารํ วีตินาเมติฯ ตสฺส ภิกฺขุโน สีมาติกฺกนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวรํ อาทาย  ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร – ‘‘ปเจฺจสฺสํ ปเจฺจสฺส’’นฺติ สมฺภุณาติ  กถินุทฺธารํฯ ตสฺส ภิกฺขุโน สห ภิกฺขูหิ กถินุทฺธาโรฯ</p>

</p>

</p>


<h3>๑๙๓. สมาทายปนฺนรสกาทิ</h3>
<p> ภิกฺขุ  อตฺถตกถิโน จีวรํ สมาทาย ปกฺกมติ…เป.…ฯ</p>


<p>(อาทายวารสทิสํ  เอวํ วิตฺถาเรตพฺพํฯ)</p>


<p>ภิกฺขุ อตฺถตกถิโน วิปฺปกตจีวรํ อาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโร…เป.…ฯ</p>


<p>(สมาทายวารสทิสํ เอวํ วิตฺถาเรตพฺพํฯ)</p>

</p>


<h3>๑๙๔. วิปฺปกตสมาทายปนฺนรสกํ</h3>
<p> ภิกฺขุ อตฺถตกถิโน วิปฺปกตจีวรํ สมาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>

</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ ‘‘น  ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส  เอวํ โหติ – ‘‘เนวิมํ จีวรํ กาเรสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน วิปฺปกตจีวรํ สมาทาย ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>

</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ  – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>

</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ ‘‘ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน วิปฺปกตจีวรํ สมาทาย ปกฺกมติ ‘‘ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ ‘‘ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติ ฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร สุณาติ – ‘‘อุพฺภตํ กิร ตสฺมิํ อาวาเส กถิน’’นฺติฯ ตสฺส ภิกฺขุโน สวนนฺติโก กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร – ‘‘ปเจฺจสฺสํ ปเจฺจสฺส’’นฺติ พหิทฺธา กถินุทฺธารํ วีตินาเมติฯ ตสฺส ภิกฺขุโน สีมาติกฺกนฺติโก  กถินุทฺธาโรฯ</p>


<p>ภิกฺขุ อตฺถตกถิโน วิปฺปกตจีวรํ สมาทาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร ‘‘ปเจฺจสฺสํ ปเจฺจสฺส’’นฺติ สมฺภุณาติ กถินุทฺธารํฯ ตสฺส ภิกฺขุโน สห ภิกฺขูหิ กถินุทฺธาโรฯ</p>

</p>

</p>

</p>


<h3>๑๙๕. อนาสาโทฬสกํ</h3>
<p> ภิกฺขุ อตฺถตกถิโน จีวราสาย ปกฺกมติฯ โส พหิสีมคโต ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน จีวราสาย ปกฺกมติฯ โส พหิสีมคโต ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน จีวราสาย ปกฺกมติฯ โส พหิสีมคโต ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติฯ ตสฺส พหิสีมคตสฺส เอวํ โหติ – ‘‘อิเธวิมํ จีวราสํ ปยิรุปาสิสฺสํ, น ปเจฺจสฺส’’นฺติฯ โส ตํ จีวราสํ ปยิรุปาสติฯ ตสฺส สา จีวราสา อุปจฺฉิชฺชติ ฯ ตสฺส ภิกฺขุโน อาสาวเจฺฉทิโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘น ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘น ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘เนวิมํ จีวรํ กาเรสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘น ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส  เอวํ โหติ – ‘‘อิเธวิมํ จีวราสํ ปยิรุปาสิสฺส’’นฺติฯ โส ตํ จีวราสํ ปยิรุปาสติ ฯ ตสฺส สา จีวราสา อุปจฺฉิชฺชติฯ ตสฺส ภิกฺขุโน อาสาวเจฺฉทิโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺสนฺติ, น ปนสฺส โหติ – ‘‘น ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อนาสาย ลภติ, อาสาย น   ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวราสํ ปยิรุปาสิสฺสํ, น ปเจฺจสฺส’’นฺติฯ โส ตํ จีวราสํ ปยิรุปาสติฯ ตสฺส สา จีวราสา อุปจฺฉิชฺชติฯ ตสฺส ภิกฺขุโน อาสาวเจฺฉทิโก กถินุทฺธาโรฯ</p>

 นิฎฺฐิตํฯ</p>


<h3>๑๙๖. อาสาโทฬสกํ</h3>
<p> ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส  พหิสีมคโต  ตํ จีวราสํ ปยิรุปาสติฯ อาสาย ลภติ, อนาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อาสาย ลภติ, อนาสาย น ลภติฯ ตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อาสาย ลภติ, อนาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวราสํ ปยิรุปาสิสฺสํ, น ปเจฺจสฺส’’นฺติฯ โส ตํ จีวราสํ ปยิรุปาสติฯ ตสฺส สา จีวราสา อุปจฺฉิชฺชติฯ ตสฺส ภิกฺขุโน อาสาวเจฺฉทิโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส พหิสีมคโต สุณาติ – ‘‘อุพฺภตํ กิร  ตสฺมิํ อาวาเส กถิน’’นฺติฯ ตสฺส เอวํ โหติ – ‘‘ยโต ตสฺมิํ อาวาเส อุพฺภตํ กถินํ, อิเธวิมํ จีวราสํ ปยิรุปาสิสฺส’’นฺติฯ โส ตํ จีวราสํ ปยิรุปาสติฯ อาสาย ลภติ , อนาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส พหิสีมคโต สุณาติ – ‘‘อุพฺภตํ กิร ตสฺมิํ อาวาเส กถิน’’นฺติฯ ตสฺส เอวํ โหติ – ‘‘ยโต ตสฺมิํ อาวาเส อุพฺภตํ กถินํ, อิเธวิมํ จีวราสํ ปยิรุปาสิสฺส’’นฺติฯ โส ตํ จีวราสํ ปยิรุปาสติฯ อาสาย ลภติ, อนาสาย น ลภติฯ ตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส พหิสีมคโต สุณาติ – ‘‘อุพฺภตํ กิร ตสฺมิํ อาวาเส กถิน’’นฺติฯ ตสฺส เอวํ โหติ – ‘‘ยโต ตสฺมิํ อาวาเส อุพฺภตํ กถินํ, อิเธวิมํ จีวราสํ  ปยิรุปาสิสฺส’’นฺติฯ โส ตํ จีวราสํ ปยิรุปาสติฯ อาสาย ลภติ, อนาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส พหิสีมคโต สุณาติ – ‘‘อุพฺภตํ กิร ตสฺมิํ อาวาเส กถิน’’นฺติฯ ตสฺส เอวํ โหติ – ‘‘ยโต ตสฺมิํ อาวาเส อุพฺภตํ กถินํ, อิเธวิมํ จีวราสํ ปยิรุปาสิสฺสํ, น ปเจฺจสฺส’’นฺติฯ โส ตํ จีวราสํ ปยิรุปาสติฯ ตสฺส สา จีวราสา อุปจฺฉิชฺชติฯ ตสฺส  ภิกฺขุโน อาสาวเจฺฉทิโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อาสาย ลภติ, อนาสาย น ลภติฯ โส ตํ จีวรํ กาเรติฯ โส กตจีวโร สุณาติ – ‘‘อุพฺภตํ กิร ตสฺมิํ อาวาเส กถิน’’นฺติฯ ตสฺส ภิกฺขุโน สวนนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวราสํ ปยิรุปาสิสฺสํ, น ปเจฺจสฺส’’นฺติฯ โส ตํ จีวราสํ ปยิรุปาสติฯ ตสฺส สา จีวราสา อุปจฺฉิชฺชติฯ ตสฺส ภิกฺขุโน อาสาวเจฺฉทิโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อาสาย ลภติ, อนาสาย น ลภติฯ โส ตํ จีวรํ กาเรติฯ โส กตจีวโร ‘‘ปเจฺจสฺสํ ปเจฺจสฺส’’นฺติ – พหิทฺธา กถินุทฺธารํ วีตินาเมติฯ ตสฺส ภิกฺขุโน สีมาติกฺกนฺติโก กถินุทฺธาโรฯ</p>


<p>ภิกฺขุ อตฺถตกถิโน จีวราสาย ปกฺกมติ ‘‘ปเจฺจสฺส’’นฺติฯ โส พหิสีมคโต ตํ จีวราสํ ปยิรุปาสติฯ อาสาย ลภติ, อนาสาย น ลภติฯ โส ตํ จีวรํ กาเรติฯ โส  กตจีวโร ‘‘ปเจฺจสฺสํ ปเจฺจสฺส’’นฺติ – สมฺภุณาติ กถินุทฺธารํฯ ตสฺส ภิกฺขุโน สห ภิกฺขูหิ กถินุทฺธาโรฯ</p>

</p>


<h3>๑๙๗. กรณียโทฬสกํ</h3>
<p> ภิกฺขุ    อตฺถตกถิโน เกนจิเทว กรณีเยน ปกฺกมติฯ ตสฺส พหิสีมคตสฺส จีวราสา อุปฺปชฺชติฯ โส ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติฯ ตสฺส พหิสีมคตสฺส จีวราสา อุปฺปชฺชติฯ โส ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติฯ ตสฺส พหิสีมคตสฺส จีวราสา อุปฺปชฺชติฯ โส ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติฯ ตสฺส พหิสีมคตสฺส จีวราสา อุปฺปชฺชติฯ ตสฺส เอวํ โหติ – ‘‘อิเธวิมํ จีวราสํ ปยิรุปาสิสฺสํ, น ปเจฺจสฺส’’นฺติฯ โส ตํ จีวราสํ ปยิรุปาสติฯ ตสฺส สา จีวราสา อุปจฺฉิชฺชติฯ ตสฺส ภิกฺขุโน อาสาวเจฺฉทิโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส จีวราสา อุปฺปชฺชติฯ โส ตํ  จีวราสํ ปยิรุปาสติฯ อนาสาย ลภติ, อาสาย  น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส จีวราสา อุปฺปชฺชติฯ โส ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ  – ‘‘เนวิมํ จีวรํ กาเรสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส จีวราสา อุปฺปชฺชติฯ โส ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติ ‘‘น ปเจฺจสฺส’’นฺติฯ ตสฺส พหิสีมคตสฺส จีวราสา อุปฺปชฺชติฯ ตสฺส เอวํ โหติ – ‘‘อิเธวิมํ จีวราสํ ปยิรุปาสิสฺส’’นฺติฯ โส ตํ จีวราสํ ปยิรุปาสติฯ ตสฺส สา จีวราสา อุปจฺฉิชฺชติฯ ตสฺส ภิกฺขุโน อาสาวเจฺฉทิโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ ตสฺส พหิสีมคตสฺส จีวราสา อุปฺปชฺชติฯ โส ตํ  จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ ตสฺส พหิสีมคตสฺส จีวราสา อุปฺปชฺชติฯ โส ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก  กถินุทฺธาโรฯ</p>


<p>ภิกฺขุ  อตฺถตกถิโน เกนจิเทว กรณีเยน ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ ตสฺส พหิสีมคตสฺส จีวราสา อุปฺปชฺชติฯ โส ตํ จีวราสํ ปยิรุปาสติฯ อนาสาย ลภติ, อาสาย น ลภติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ  จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน เกนจิเทว กรณีเยน ปกฺกมติ อนธิฎฺฐิเตน; เนวสฺส โหติ – ‘‘ปเจฺจสฺส’’นฺติ, น ปนสฺส โหติ – ‘‘น ปเจฺจสฺส’’นฺติฯ ตสฺส พหิสีมคตสฺส จีวราสา อุปฺปชฺชติฯ ตสฺส เอวํ โหติ – ‘‘อิเธวิมํ จีวราสํ ปยิรุปาสิสฺสํ, น ปเจฺจสฺส’’นฺติฯ โส ตํ จีวราสํ ปยิรุปาสติฯ ตสฺส สา จีวราสา อุปจฺฉิชฺชติฯ ตสฺส ภิกฺขุโน อาสาวเจฺฉทิโก กถินุทฺธาโรฯ</p>

</p>


<h3>๑๙๘. อปวิลายนนวกํ</h3>
<p> ภิกฺขุ  อตฺถตกถิโน ทิสํคมิโก ปกฺกมติ จีวรปฎิวีสํ อปวิลายมาโน ฯ ตเมนํ ทิสงฺคตํ ภิกฺขู ปุจฺฉนฺติ – ‘‘กหํ ตฺวํ, อาวุโส, วสฺสํวุโฎฺฐ, กตฺถ จ เต จีวรปฎิวีโส’’ติ? โส เอวํ วเทติ – ‘‘อมุกสฺมิํ อาวาเส วสฺสํวุโฎฺฐมฺหิฯ ตตฺถ จ เม จีวรปฎิวีโส’’ติฯ เต เอวํ วทนฺติ – ‘‘คจฺฉาวุโส, ตํ จีวรํ อาหร, มยํ เต อิธ จีวรํ กริสฺสามา’’ติฯ โส ตํ อาวาสํ คนฺตฺวา ภิกฺขู ปุจฺฉติ – ‘‘กหํ เม, อาวุโส, จีวรปฎิวีโส’’ติ? เต เอวํ วทนฺติ – ‘‘อยํ เต, อาวุโส, จีวรปฎิวีโส; กหํ คมิสฺสสี’’ติ? โส เอวํ วเทติ – ‘‘อมุกํ นาม  อาวาสํ คมิสฺสามิ, ตตฺถ เม ภิกฺขู จีวรํ กริสฺสนฺตี’’ติฯ เต เอวํ วทนฺติ – ‘‘อลํ, อาวุโส, มา อคมาสิฯ มยํ เต อิธ จีวรํ กริสฺสามา’’ติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน ทิสํคมิโก ปกฺกมติ…เป.… ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ   อตฺถตกถิโน ทิสํคมิโก ปกฺกมติ…เป.… ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p> ภิกฺขุ อตฺถตกถิโน ทิสํคมิโก ปกฺกมติ จีวรปฎิวีสํ อปวิลายมาโนฯ ตเมนํ ทิสํคตํ ภิกฺขู ปุจฺฉนฺติ – ‘‘กหํ ตฺวํ, อาวุโส, วสฺสํวุโฎฺฐ , กตฺถ จ เต จีวรปฎิวีโส’’ติ? โส เอวํ วเทติ – ‘‘อมุกสฺมิํ อาวาเส วสฺสํวุโฎฺฐมฺหิ, ตตฺถ จ เม จีวรปฎิวีโส’’ติฯ เต เอวํ วทนฺติ – ‘‘คจฺฉาวุโส, ตํ จีวรํ อาหร, มยํ เต อิธ จีวรํ กริสฺสามา’’ติฯ โส ตํ อาวาสํ คนฺตฺวา ภิกฺขู ปุจฺฉติ – ‘‘กหํ เม, อาวุโส, จีวรปฎิวีโส’’ติ? เต เอวํ วทนฺติ – ‘‘อยํ เต, อาวุโส, จีวรปฎิวีโส’’ติฯ โส ตํ จีวรํ อาทาย ตํ อาวาสํ คจฺฉติฯ ตเมนํ อนฺตรามเคฺค ภิกฺขู ปุจฺฉนฺติ – ‘‘อาวุโส, กหํ คมิสฺสสี’’ติ? โส เอวํ วเทติ – ‘‘อมุกํ นาม อาวาสํ คมิสฺสามิ, ตตฺถ เม ภิกฺขู จีวรํ กริสฺสนฺตี’’ติฯ เต เอวํ วทนฺติ – ‘‘อลํ, อาวุโส, มา อคมาสิ, มยํ เต อิธ จีวรํ กริสฺสามา’’ติฯ ตสฺส เอวํ โหติ – ‘‘อิเธวิมํ จีวรํ กาเรสฺสํ น ปเจฺจสฺส’’นฺติฯ โส ตํ จีวรํ กาเรติฯ ตสฺส  ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน ทิสํคมิโก ปกฺกมติ จีวรปฎิวีสํ อปวิลายมาโนฯ ตเมนํ ทิสํคตํ ภิกฺขู ปุจฺฉนฺติ – ‘‘กหํ ตฺวํ, อาวุโส, วสฺสํวุโฎฺฐ, กตฺถ จ เต จีวรปฎิวีโส’’ติ? โส เอวํ วเทติ – ‘‘อมุกสฺมิํ อาวาเส วสฺสํวุโฎฺฐมฺหิ, ตตฺถ จ เม จีวรปฎิวีโส’’ติฯ เต เอวํ วทนฺติ – ‘‘คจฺฉาวุโส, ตํ จีวรํ อาหร, มยํ เต อิธ จีวรํ กริสฺสามา’’ติฯ โส ตํ อาวาสํ คนฺตฺวา ภิกฺขู ปุจฺฉติ – ‘‘กหํ เม, อาวุโส, จีวรปฎิวีโส’’ติ? เต เอวํ วทนฺติ – ‘‘อยํ เต, อาวุโส, จีวรปฎิวีโส’’ติฯ โส ตํ จีวรํ อาทาย ตํ อาวาสํ คจฺฉติฯ ตเมนํ อนฺตรามเคฺค ภิกฺขู  ปุจฺฉนฺติ – ‘‘อาวุโส, กหํ คมิสฺสสี’’ติ? โส เอวํ วเทติ – ‘‘อมุกํ นาม อาวาสํ คมิสฺสามิ, ตตฺถ เม ภิกฺขู จีวรํ กริสฺสนฺตี’’ติฯ เต เอวํ วทนฺติ – ‘‘อลํ, อาวุโส, มา อคมาสิ, มยํ เต อิธ จีวรํ กริสฺสามา’’ติฯ ตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ  อตฺถตกถิโน ทิสํคมิโก ปกฺกมติ…เป.… ‘‘อิเธวิมํ จีวรํ กาเรสฺสํ, น ปเจฺจสฺส’’นฺติ ฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p> ภิกฺขุ  อตฺถตกถิโน ทิสํคมิโก ปกฺกมติ จีวรปฎิวีสํ อปวิลายมาโนฯ ตเมนํ ทิสํคตํ ภิกฺขู ปุจฺฉนฺติ – ‘‘กหํ ตฺวํ, อาวุโส, วสฺสํวุโฎฺฐ, กตฺถ จ เต จีวรปฎิวีโส’’ติ? โส เอวํ วเทติ – ‘‘อมุกสฺมิํ อาวาเส วสฺสํวุโฎฺฐมฺหิ, ตตฺถ จ เม จีวรปฎิวีโส’’ติฯ เต เอวํ วทนฺติ – ‘‘คจฺฉาวุโส, ตํ จีวรํ อาหร, มยํ เต อิธ จีวรํ กริสฺสามา’’ติฯ โส ตํ อาวาสํ คนฺตฺวา ภิกฺขู ปุจฺฉติ – ‘‘กหํ เม, อาวุโส, จีวรปฎิวีโส’’ติ? เต เอวํ วทนฺติ – ‘‘อยํ เต, อาวุโส, จีวรปฎิวีโส’’ติฯ โส ตํ จีวรํ อาทาย ตํ อาวาสํ คจฺฉติฯ ตสฺส ตํ อาวาสํ คตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน ทิสํคมิโก ปกฺกมติ…เป.… ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน ทิสํคมิโก ปกฺกมติ…เป.… ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>

</p>


<h3>๑๙๙. ผาสุวิหารปญฺจกํ</h3>
<p> ภิกฺขุ อตฺถตกถิโน ผาสุวิหาริโก จีวรํ อาทาย ปกฺกมติ – ‘‘อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ , โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ  วสิสฺสามิ, โน เจ เม ผาสุ ภวิสฺสติ, ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ  จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ภิกฺขุโน นิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน ผาสุวิหาริโก จีวรํ อาทาย ปกฺกมติ – ‘‘อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘เนวิมํ จีวรํ กาเรสฺสํ, น ปเจฺจสฺส’’นฺติฯ ตสฺส ภิกฺขุโน สนฺนิฎฺฐานนฺติโก กถินุทฺธาโรฯ</p>


<p>ภิกฺขุ อตฺถตกถิโน ผาสุวิหาริโก จีวรํ อาทาย ปกฺกมติ – ‘‘อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน  เจ เม ผาสุ ภวิสฺสติ, ปเจฺจสฺส’’นฺติฯ ตสฺส พหิสีมคตสฺส เอวํ โหติ – ‘‘อิเธวิมํ จีวรํ กาเรสฺสํ, น ปเจฺจสฺส’’นฺติฯ โส ตํ จีวรํ กาเรติฯ ตสฺส ตํ จีวรํ กยิรมานํ นสฺสติฯ ตสฺส ภิกฺขุโน นาสนนฺติโก กถินุทฺธาโรฯ</p>


<p>ภิกฺขุ อตฺถตกถิโน ผาสุวิหาริโก จีวรํ อาทาย ปกฺกมติ – ‘‘อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร – ‘‘ปเจฺจสฺสํ ปเจฺจสฺส’’นฺติ พหิทฺธา กถินุทฺธารํ วีตินาเมติฯ ตสฺส ภิกฺขุโน สีมาติกฺกนฺติโก  กถินุทฺธาโรฯ</p>


<p>ภิกฺขุ  อตฺถตกถิโน ผาสุวิหาริโก จีวรํ อาทาย ปกฺกมติ – ‘‘อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ เม ผาสุ ภวิสฺสติ, อมุกํ นาม อาวาสํ คมิสฺสามิ; ตตฺถ เม ผาสุ ภวิสฺสติ วสิสฺสามิ, โน เจ  เม ผาสุ ภวิสฺสติ, ปเจฺจสฺส’’นฺติฯ โส พหิสีมคโต ตํ จีวรํ กาเรติฯ โส กตจีวโร ‘‘ปเจฺจสฺสํ ปเจฺจสฺส’’นฺติ สมฺภุณาติ กถินุทฺธารํฯ ตสฺส ภิกฺขุโน สห ภิกฺขูหิ กถินุทฺธาโรฯ</p>

</p>


<h3>๒๐๐. ปลิโพธาปลิโพธกถา</h3>
<p> เทฺวเม , ภิกฺขเว, กถินสฺส ปลิโพธา, เทฺว อปลิโพธาฯ กตเม จ, ภิกฺขเว, เทฺว กถินสฺส ปลิโพธา? อาวาสปลิโพโธ จ จีวรปลิโพโธ จฯ กถญฺจ, ภิกฺขเว, อาวาสปลิโพโธ โหติ? อิธ, ภิกฺขเว, ภิกฺขุ วสติ วา ตสฺมิํ อาวาเส, สาเปโกฺข วา ปกฺกมติ ‘‘ปเจฺจสฺส’’นฺติฯ เอวํ โข, ภิกฺขเว, อาวาสปลิโพโธ โหติฯ กถญฺจ, ภิกฺขเว, จีวรปลิโพโธ โหติ? อิธ, ภิกฺขเว, ภิกฺขุโน จีวรํ อกตํ วา โหติ วิปฺปกตํ วา, จีวราสา วา อนุปจฺฉินฺนาฯ เอวํ โข, ภิกฺขเว, จีวรปลิโพโธ โหติฯ อิเม โข, ภิกฺขเว, เทฺว กถินสฺส ปลิโพธาฯ</p>


<p>กตเม จ, ภิกฺขเว, เทฺว กถินสฺส อปลิโพธา? อาวาสอปลิโพโธ จ จีวรอปลิโพโธ จฯ กถญฺจ, ภิกฺขเว, อาวาสอปลิโพโธ โหติ? อิธ, ภิกฺขเว, ภิกฺขุ ปกฺกมติ ตมฺหา อาวาสา จเตฺตน วเนฺตน มุเตฺตน อนเปโกฺข  ‘‘น ปเจฺจสฺส’’นฺติฯ เอวํ โข, ภิกฺขเว, อาวาสอปลิโพโธ โหติฯ กถญฺจ, ภิกฺขเว, จีวรอปลิโพโธ โหติ? อิธ, ภิกฺขเว, ภิกฺขุโน จีวรํ กตํ วา โหติ, นฎฺฐํ วา วินฎฺฐํ วา ทฑฺฒํ  วา, จีวราสา วา อุปจฺฉินฺนาฯ เอวํ โข, ภิกฺขเว, จีวรอปลิโพโธ โหติฯ อิเม โข, ภิกฺขเว, เทฺว กถินสฺส อปลิโพธาติฯ</p>

</p>

</p>


<h3>๒๐๑. ตสฺสุทฺทานํ</h3>
<p>
ติํส  
  
ปาเวยฺยกา ภิกฺขู, สาเกตุกฺกณฺฐิตา วสุํ;  
  
วสฺสํวุโฎฺฐกปุเณฺณหิ, อคมุํ ชินทสฺสนํฯ  
</p>
  
<p>
อิทํ วตฺถุ กถินสฺส, กปฺปิสฺสนฺติ จ ปญฺจกา;  
  
อนามนฺตา อสมาจารา, ตเถว คณโภชนํฯ  
</p>
  
<p>
ยาวทตฺถญฺจ อุปฺปาโท, อตฺถตานํ ภวิสฺสติ;  
  
ญตฺติ เอวตฺถตเญฺจว, เอวเญฺจว อนตฺถตํฯ  
</p>
  
<p>
อุลฺลิขิ โธวนา เจว, วิจารณญฺจ เฉทนํ;  
  
พนฺธโน วฎฺฎิ กณฺฑุส, ทฬฺหีกมฺมานุวาติกาฯ  
</p>
  
<p>
ปริภณฺฑํ  
โอวเทฺธยฺยํ, มทฺทนา นิมิตฺตํ กถา;  
  
กุกฺกุ สนฺนิธิ นิสฺสคฺคิ, น กปฺปญฺญตฺร เต ตโยฯ  
</p>
  
<p>
อญฺญตฺร ปญฺจาติเรเก, สญฺฉิเนฺนน สมณฺฑลี;  
  
นาญฺญตฺร ปุคฺคลา สมฺมา, นิสฺสีมโฎฺฐนุโมทติฯ  
</p>
  
<p>
กถินานตฺถตํ โหติ, เอวํ พุเทฺธน เทสิตํ;  
  
อหตากปฺปปิโลติ, ปํสุ ปาปณิกาย จฯ  
</p>
  
<p>
อนิมิตฺตาปริกถา, อกุกฺกุ จ อสนฺนิธิ;  
  
อนิสฺสคฺคิ กปฺปกเต, ตถา ติจีวเรน จฯ  
</p>
  
<p>
ปญฺจเก วาติเรเก วา, ฉิเนฺน สมณฺฑลีกเต;  
  
ปุคฺคลสฺสตฺถารา  
สมฺมา, สีมโฎฺฐ อนุโมทติฯ  
</p>
  
<p>
เอวํ  
กถินตฺถรณํ, อุพฺภารสฺสฎฺฐมาติกา;  
  
ปกฺกมนนฺติ นิฎฺฐานํ, สนฺนิฎฺฐานญฺจ นาสนํฯ  
</p>
  
<p>
สวนํ  
อาสาวเจฺฉทิ, สีมา สหุพฺภารฎฺฐมี;  
  
กตจีวรมาทาย, ‘‘น ปเจฺจสฺส’’นฺติ คจฺฉติฯ  
</p>
  
<p>
ตสฺส ตํ กถินุทฺธารา,เอ โหติ ปกฺกมนนฺติโก;  
  
อาทาย จีวรํ ยาติ, นิสฺสีเม อิทํ จินฺตยิฯ  
</p>
  
<p>
‘‘กาเรสฺสํ น ปเจฺจสฺส’’นฺติ, นิฎฺฐาเน กถินุทฺธาโร;  
  
อาทาย นิสฺสีมํ เนว, ‘‘น ปเจฺจสฺส’’นฺติ มานโสฯ  
</p>
  
<p>
ตสฺส ตํ กถินุทฺธาโร, สนฺนิฎฺฐานนฺติโก ภเว;  
  
อาทาย จีวรํ ยาติ, นิสฺสีเม อิทํ จินฺตยิฯ  
</p>
  
<p>
‘‘กาเรสฺสํ น ปเจฺจสฺส’’นฺติ, กยิรํ ตสฺส นสฺสติ;  
  
ตสฺส ตํ กถินุทฺธาโร, ภวติ นาสนนฺติโกฯ  
</p>
  
<p>
อาทาย ยาติ ‘‘ปเจฺจสฺสํ’’, พหิ กาเรติ จีวรํ;  
  
กตจีวโร สุณาติ, อุพฺภตํ กถินํ ตหิํฯ  
</p>
  
<p>
ตสฺส ตํ กถินุทฺธาโร, ภวติ สวนนฺติโก;  
  
อาทาย ยาติ ‘‘ปเจฺจสฺสํ’’, พหิ กาเรติ จีวรํฯ  
</p>
  
<p>
กตจีวโร พหิทฺธา, นาเมติ กถินุทฺธารํ;  
  
ตสฺส ตํ กถินุทฺธาโร, สีมาติกฺกนฺติโก ภเวฯ  
</p>
  
<p>
อาทาย ยาติ ‘‘ปเจฺจสฺสํ’’, พหิ กาเรติ จีวรํ;  
  
กตจีวโร  
ปเจฺจสฺสํ, สโมฺภติ กถินุทฺธารํฯ  
</p>
  
<p>
ตสฺส  
ตํ กถินุทฺธาโร, สห ภิกฺขูหิ ชายติ;  
  
อาทาย จ สมาทาย, สตฺต-สตฺตวิธา คติฯ  
</p>
  
<p>
ปกฺกมนนฺติกา นตฺถิ, ฉเกฺก วิปฺปกเต  
ฉเฎฺฐ วิปฺปกตา (สี.), ฉจฺจา วิปฺปกถา (ก.)  
คติ;  
  
อาทาย นิสฺสีมคตํ, กาเรสฺสํ อิติ ชายติฯ  
</p>
  
<p>
นิฎฺฐานํ สนฺนิฎฺฐานญฺจ, นาสนญฺจ อิเม ตโย;  
  
อาทาย ‘‘น ปเจฺจสฺส’’นฺติ, พหิสีเม กโรมิติฯ  
</p>
  
<p>
นิฎฺฐานํ สนฺนิฎฺฐานมฺปิ, นาสนมฺปิ อิทํ ตโย;  
  
อนธิฎฺฐิเตน เนวสฺส, เหฎฺฐา ตีณิ นยาวิธิฯ  
</p>
  
<p>
อาทาย  
  
ยาติ ปเจฺจสฺสํ, พหิสีเม กโรมิติ;  
  
‘‘น ปเจฺจสฺส’’นฺติ กาเรติ, นิฎฺฐาเน กถินุทฺธาโรฯ  
</p>
  
<p>
สนฺนิฎฺฐานํ นาสนญฺจ, สวนสีมาติกฺกมา;  
  
สห ภิกฺขูหิ ชาเยถ, เอวํ ปนฺนรสํ คติฯ  
</p>
  
<p>
สมาทาย วิปฺปกตา, สมาทาย ปุนา ตถา;  
  
อิเม เต จตุโร วารา, สเพฺพ ปนฺนรสวิธิฯ  
</p>
  
<p>
อนาสาย จ อาสาย, กรณีโย จ เต ตโย;  
  
นยโต ตํ วิชาเนยฺย, ตโย ทฺวาทส ทฺวาทสฯ  
</p>
  
<p>
อปวิลานา นเวตฺถ  
อปวิลายมาเนว (สฺยา.), อปวินา นว เจตฺถ (สี.)  
, ผาสุ ปญฺจวิธา ตหิํ;  
  
ปลิโพธาปลิโพธา, อุทฺทานํ นยโต กตนฺติฯ  
</p>
  
<p>อิมมฺหิ ขนฺธเก วตฺถู โทฬสกเปยฺยาลมุขานิ เอกสตํ อฎฺฐารสฯ</p>

</p>





