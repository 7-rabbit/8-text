<h1>ทฺวิปญฺญาสติม ปริเจฺฉท</h1>
<h3>ติราชโกนาม</h3>
<ol>
<li>
ตโต  
ลงฺกาภิเสกํ โส, ปตฺวา เสโน กมาคตํ;  
  
มหินฺทสฺสาทิปาทสฺส, ยุวราชปทํ อทาฯ  
</li>
  
<li>
ปโญฺญ มหากวี พฺยโตฺต, มชฺฌโตฺต มิตฺตสตฺตุสุ;  
  
ยุโตฺต ทยาย เมตฺตาย, ราชา โส สพฺพทา อหุฯ  
</li>
  
<li>
กาลํ เทโว’นติกฺกมฺม, สมฺมา ธาราภิวสฺสติ;  
  
รเฎฺฐ ตสฺมิํ วสนฺตา’สุํ, สุขิตา นิพฺภยา สทาฯ  
</li>
  
<li>
สุตฺตนฺตํ โลหปาสาเท, นิสิโนฺน วณฺณยี ตทา;  
  
นิกายตฺตยวาสีหิ, ราชา โส ปริวาริโตฯ  
</li>
  
<li>
ทาฐธาตุกรณฺฑํ โส, นานารตนภูสิตํ;  
  
อกา จตุวิหาเรสุ, ธาตุปูชา จ’เนกธาฯ  
</li>
  
<li>
ปริเวณํ สิตฺถคามํ, กาเรตฺวา วุตฺถมตฺตนา;  
  
โลกํ ปุตฺตํว ปาเลตฺวา, ติวเสฺสน ทิวงฺคโตฯ  
</li>
  
<li>
ยุวราชา มหิโนฺท โส, ราชาสิ ตทนนฺตรํ;  
  
มหาปุโญฺญ มหาเตโช, มหาเสโน มหายโสฯ  
</li>
  
<li>
เอกจฺฉตฺตํ อกา ลงฺกํ, ฆาเตตฺวา โจรุปทฺทวํ;  
  
อกํสุ ตมุปฎฺฐานํ, นิจฺจมณฺฑลนายกํฯ  
</li>
  
<li>
วิชฺชมาเนปิ ลงฺกายํ, ขตฺติยานํ นราธิโป;  
  
กาลิงฺคจกฺกวตฺติสฺส, วํเส ชาตํ กุมาริกํฯ  
</li>
  
<li>
อาณาเปตฺวาน ตํ อคฺค-มเหสิํ อตฺตโน อกา;  
  
ตสฺสา ปุตฺตา ทุเว ชาตา, ธีตา เอกา มโนรมาฯ  
</li>
  
<li>
อาทิปาเท อกา ปุเตฺต, ธีตรํ โจปราชินิํ;  
  
อิติ สีหฬวํสญฺจ, ปฎฺฐเปสิ สภูปติฯ  
</li>
  
<li>
พลกายํ อิมํ เทสํ, มทฺทนตฺถาย วลฺลโภ;  
  
เปเสสิ นาคทีปํ โส, สุตฺวา ตํ ภูปติ อิธฯ  
</li>
  
<li>
พลํ  
ทตฺวาน เสนวฺห-ราชเสนาปติํ ตทา;  
  
วลฺลภสฺส พเลเน’ส, ยุชฺฌิตุํ ตตฺถ เปสยิฯ  
</li>
  
<li>
คนฺตฺวา เสนาปตี ตตฺถ, พเลเน’ตสฺส ราชิโน;  
  
ยุชฺฌิตฺวา ตํ วินาเสตฺวา, คณฺหิ โส ยุทฺธมณฺฑเลฯ  
</li>
  
<li>
อสเกฺกโนฺต อิมํ เชตุํ, ราชา นํ วลฺลภาทโย;  
  
ราชาโน มิตฺตสมฺพนฺธํ, ลํกิเนฺทน อกํสุ เตฯ  
</li>
  
<li>
อิเจฺฉวํ ราชิโน เตโช, ชมฺพุทีปมวตฺถริ;  
  
ปตฺถริตฺวาน ลํกายํ, อุลฺลงฺฆิตฺวาน สาครํฯ  
</li>
  
<li>
สทฺธมฺมํ กถายนฺตานํ, กตฺวา สมฺมา น มุตฺตมํ;  
  
ธมฺมํ สุตฺวาน โส ราชา, ปสโนฺน พุทฺธสาสเนฯ  
</li>
  
<li>
ราชา โส สนฺนิปาเตตฺวา, ปํสุกูลิกภิกฺขโว;  
  
ยาจิตฺวา อตฺตโน เคหํ, อาณาเปตฺวาน สาธุกํฯ  
</li>
  
<li>
อาสนํ ปญฺญเปตฺวาน, นิสีทาปิย โภชนํ;  
  
ทาเปสิ วิปุลํ สุทฺธํ, สทา เอกทิเน วิยฯ  
</li>
  
<li>
อเนกพฺยญฺชนํ ราชา-รญฺญกานํ ตปสฺสินํ;  
  
เปเสสิ โภชนํ สุทฺธํ, มหคฺฆํ วิปุลํ สทาฯ  
</li>
  
<li>
เวเชฺชว เปสยิตฺวาน, วิลานานํ ตปสฺสินํ;  
  
สนฺติกํ โส ทยาวาโส, ติกิจฺฉาเปสิ นิจฺจโสฯ  
</li>
  
<li>
คุฬานิ ฆนปากานิ, ลสุณานํ รสานิ จ;  
  
ตมฺพุลมุขวาสญฺจ, ปจฺฉภเตฺต อทา สทาฯ  
</li>
  
<li>
ปเตฺตสุ ปูรยิตฺวาน, ลสุณํ มริจมฺปิ จ;  
  
ปิปฺผลิสงฺคีเวรานิ, คุฬานิ ติผลานิ จฯ  
</li>
  
<li>
ฆตํ เตลํ มธุญฺจาย, ปาปุรตฺถรณานิ จ;  
  
ปํสุกูลิกภิกฺขูนํ, ปเจฺจกํ สพฺพทา อทาฯ  
</li>
  
<li>
จีวราทีนิ สพฺพานิ, ปริกฺขารานิ ภูปติ;  
  
การาเปตฺวาน ทาเปสิ, ภิกฺขูนํ ปํสุกุลินํฯ  
</li>
  
<li>
ราชา มหาวิหารสฺมิํ, เอเกกสฺส หิ ภิกฺขุโน;  
  
ปเจฺจกํ นววตฺถานิ, จีวรตฺถาย ทาปยิฯ  
</li>
  
<li>
นิกายตฺตยวาสีนํ, ภิกฺขูนํ ลาภวาสินํ;  
  
ตุลาภารมทา ทฺวีสุ, วาเรสุ สมหีปติฯ  
</li>
  
<li>
ราชา  
โส นาคเตโภคํ,  
  
ราชาโน สงฺฆโภคโต;  
  
น คณฺหนฺตูนิ ปาสาเณ,  
  
ลิขาเปตฺวา นิธาปยิฯ  
</li>
  
<li>
กถาเปตฺวาน พุทฺธสฺส, สรณานิ คุเณนว;  
  
อนาเถหิ จ เตสญฺจ, ภตฺตวตฺถานิ ทาปยิฯ  
</li>
  
<li>
ทานสาลํ กริตฺวาน, หตฺถิสาลกภูมิยํ;  
  
ยาจกานํ อทา ทานํ, เตสญฺจ สยนาสนํฯ  
</li>
  
<li>
เวชฺชสาลาสุ สพฺพาสุ, เภสชฺชํ มญฺจกญฺจ โส;  
  
โจรานํ พนฺธนาคาเร, นิจฺจํ ภตฺตานิ ทาปยิฯ  
</li>
  
<li>
วานรานํ วรหานํ, มิคานํ สุนขาน จ;  
  
ภตฺตํ ปูวญฺจ ทาเปสิ, ทยาวาโส ยถิจฺฉกํฯ  
</li>
  
<li>
ราชา จตุวิหาเรสุ, กตฺวา โส วีหิราสโย;  
  
ยถิจฺฉิเตน คณฺหนฺตุ, อนาถา อิติ ทาปยิฯ  
</li>
  
<li>
นานาปูชาหิ ปูเชตฺวา, กตฺวา มงฺคลมุตฺตมํ;  
  
กถาเปสิ จ ภิกฺขูหิ, พฺยเตฺตหิ วินยํ ตทาฯ  
</li>
  
<li>
เถเรน ธมฺมมิเตฺตน-สิตฺถคามกวาสินา;  
  
ปูชยิตฺวาน กาเรสิ, อภิธมฺมสฺส วณฺณนํฯ  
</li>
  
<li>
ทาฐานาคา’ภิธาเนน, เถเรนา’รญฺญวาสินา;  
  
ลํกาลํการภูเตน, อภิธมฺมํ กถาปยิฯ  
</li>
  
<li>
ปฎฺฎกญฺจุกปูชาหิ, เหมมาลิกเจติยํ;  
  
นจฺจคีเตหิ คเนฺธหิ, ปุเปฺผหิ วิวิเธหิ จฯ  
</li>
  
<li>
ทีปมาลาหิ ธูเปหิ, ปูชยิตฺวาน’เนกธา;  
  
ตสฺส วตฺถานิ ภาเชตฺวา, ภิกฺขูนํ ทาปยี สยํฯ  
</li>
  
<li>
สทา โส อตฺตโน รเชฺช, อุยฺยาเนสุ ตหิํตหิํ;  
  
อาณาเปตฺวาน ปุปฺผานิ, ปูเชสิ รตนตฺตยํฯ  
</li>
  
<li>
ปาสาทํ จนฺทนํ นาม, กาตุํ มริจวฎฺฎิยํ;  
  
อการมฺภญฺจ ภิกฺขูนํ โภคคาเม จ ทาปยิฯ  
</li>
  
<li>
เกสธาตุํ นิธาเปตฺวา, กรณฺฑํ รตเนหิ โส;  
  
การยิตฺวาน ปูเชสิ, ฐเปตฺวา ตตฺถ ภูปติฯ  
</li>
  
<li>
โสณฺณรชตปเฎฺฎหิ  
, ถูปารามมฺหิ เจติยํ;  
  
ฉาทาเปตฺวา ยถารชฺชํ, ปูชํ กาเรสิ ภูปติฯ  
</li>
  
<li>
ตสฺมิํ ธาตุฆเร ราชา, โสณฺณทฺวารมการยิ;  
  
ปชฺชลนฺตํ สิเนรุํว, รํสีหิ สูริยสฺส โสฯ  
</li>
  
<li>
ฌาปิตํ โจฬราชสฺส, พเลน ปทลญฺฉเน;  
  
จตุนฺนํ เจติยานํ โส, รมนียํ ฆรํ อกาฯ  
</li>
  
<li>
ฌาตํ นครมชฺฌมฺหิ, ทาฐาธาตุฆรํ อกา;  
  
ธมฺมสงฺคณีเคหญฺจ, มหาปาฬิญฺจ ภูปติฯ  
</li>
  
<li>
ตมฺพูลมณฺฑปํ กตฺวา, ตตฺถ สุงฺกํ มหีปติ;  
  
ภิกฺขูนํ เถรวํเส โส, เภสชฺชตฺถาย ทาปยิฯ  
</li>
  
<li>
อุปสฺสยํ กริตฺวาน, มหามงฺคลนามกํ;  
  
เถรวํสมฺหิ ชาตานํ, ภิกฺขุนีนํ อทาปยิฯ  
</li>
  
<li>
มาตุโลทยราเชน, อารทฺธํ สาธุนา ตทา;  
  
นิฎฺฐาเปสิ มหีปาโล, ปาสาทํ มณินามกํฯ  
</li>
  
<li>
ปริเวณานิ จตฺตาริ, ตสฺมิํ เชตวเน ตทา;  
  
การาปยิํสุ จตฺตาโร, อมจฺจา ตสฺส ราชิโนฯ  
</li>
  
<li>
รโญฺญ กิตฺติสมาเทวี, กิตฺตินามา มโนรมา;  
  
ปริเวณํ อการามํ, ถูปารามสฺส ปจฺฉโตฯ  
</li>
  
<li>
สา ตสฺมิํ ปริเวเณ จ, อกา กปฺปาสคามเก;  
  
จีวรเจติเย เจว, ติโสฺส โปกฺขรณี สุจิฯ  
</li>
  
<li>
ทฺวาทสรตนายามํ, ธชํ โสณฺณมยญฺจ สา;  
  
ปูเชสิ ปุญฺญสมฺภารํ, เหมมาลิก เจติเยฯ  
</li>
  
<li>
คิหีนํ วชฺชสาลญฺจ, ปุโตฺต ตสฺสา ปุเรอกา;  
  
คุณวาสกฺกเสนานี, ภิกฺขูนญฺจ ปุราพหิฯ  
</li>
  
<li>
ราชา จตุวิหาเรสุ, ทิพฺพปาสาทสนฺนิเภ;  
  
มณฺฑเป การยิตฺวาน, ธาตุปูชา อเนกธาฯ  
</li>
  
<li>
วสฺสเมกมติกฺกมฺม, การาเปตฺวา มหีปติ;  
  
จาริตฺตํ ปุพฺพราชูนํ, ปริปาเลสิ สาธุกํฯ  
</li>
  
<li>
เอวมาทีนิ ปุญฺญานิ, อุฬารานิ อเนกธา;  
  
กตฺวา โสฬสเม วเสฺส, ราชา โส ติทิวํ คโตฯ  
</li>
  
<li>
ชาโต  
ปฎิจฺจ ตํ ราชํ, เสนา ทฺวาทสวสฺสิโก;  
  
กาลิงฺคเทวิยา ปุโตฺต, ปตฺตรโชฺช ตทา อหุฯ  
</li>
  
<li>
อุทยสฺส กนิฎฺฐสฺส, ยุวราชปทํ อทา;  
  
ปิตุ เสนาปติ เสโน, ตสฺส เสนาปติ อหุฯ  
</li>
  
<li>
ปจฺจนฺตํ พลมาทาย, คเต เสนาปติมฺหิ โส;  
  
มาตรา สห วตฺตนฺตํ, กณิฎฺฐํ ตสฺส ภาตรํฯ  
</li>
  
<li>
มาราเปตฺวา มหามลฺลํ, อกา เสนาปติํ ตทา;  
  
อมจฺจํ อุทยํ นาม, สกํ วจนการกํฯ  
</li>
  
<li>
ตํ สุตฺวา กุปิโต หุตฺวา, เสโน เสนาปติ ตทา;  
  
พลมาทาย อาคญฺฉิ, คณฺหิสฺสามีติ สตฺตโวฯ  
</li>
  
<li>
สุตฺวาน ตํ มหีปาโล, กตวนฺตํ วาจมตฺตโน;  
  
รกฺขามิ ตํ อมจฺจนฺติ, คโต นิกฺขมฺม โรหณํฯ  
</li>
  
<li>
ตสฺส มายา นิวตฺติตฺวา, ยุวราชญฺจ ราชินิํ;  
  
อาทาย กุปิตา เตน อาณาเปสิ จมูปติํฯ  
</li>
  
<li>
ตาย โส สงฺคหีโตว, ทมิเฬ สนฺนิปาติย;  
  
ทตฺวา ชนปทํ เตสํ, ปุฎตฺถินคเร วสีฯ  
</li>
  
<li>
ยุชฺฌิตุํ เตน โส ราชา, พลํ เปเสสิ โรหณา;  
  
เสนาปติ วินาเสสิ, สพฺพํ ตํ ราชิโน พลํฯ  
</li>
  
<li>
ทมิฬา เต ชนปทํ, ปีเฬตฺวา รกฺขสา วิย;  
  
วิลุมฺปิตฺวาน คณฺหนฺติ, นรานํ สนฺตกํ ตทาฯ  
</li>
  
<li>
ขิตฺตา มนุสฺสา คนฺตฺวาน, โรหณํ ราชสนฺติกํ;  
  
นิเวเทสุํ ปวตฺติํ ตํ, มเนฺตตฺวา สจีเวหิ โสฯ  
</li>
  
<li>
รกฺขิตุํ สาสนํ รฎฺฐํ, ตมฺปหาย จมูปติํ;  
  
สนฺธิํ กตฺวาน เสเนน, ปุฬตฺถินครํ อคาฯ  
</li>
  
<li>
มเหสิํ อตฺตชํ กตฺวา, ปาเลตุํ วํสมตฺตโน;  
  
ปุตฺตํ อุปฺปาทยิตฺวาน, กสฺสปํ นาม อุตฺตมํฯ  
</li>
  
<li>
วสเนฺต ตตฺถ ลํกิเนฺท, อหิตา วลฺลภา ชนา;  
  
อลภนฺตา สุรํ ปาตุ-มาริยา ตสฺส สนฺติเกฯ  
</li>
  
<li>
มชฺชปาเน คุณํ วตฺวา, ปาเยสุํ ตํ มหีปติํ;  
  
ปิวิตฺวา มชฺชปานํ โส, มตฺตพฺยาโฬ อหุ ตทาฯ  
</li>
  
<li>
อาหารานํ  
ขยํ ปตฺวา, จชิตฺวา ทุลฺลภํ ปทํ;  
  
มโต โส ทสเม วเสฺส, ตรุโณเยว ภูปติฯ  
</li>
  
<li>
อิโต วิทิตฺวา ขลุปาปมิตฺต-  
  
วิเธยฺยภาวํ ปริหานิ เหตุํ;  
  
สุขตฺติโตเยว อิท วา หุรํ วา;  
  
ชหนฺตุ เต โฆรวิสํ’ว พาลํฯ  
</li>
  
สุชนปฺปสาทสํเวคตฺถาย กเต มหาวํเสติ ราชโก นาม  
</li>
  
ทฺวิปญฺญาสติโม ปริเจฺฉโทฯ  
</li>
  
  
  
  
  