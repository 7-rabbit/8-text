<h1>จตุตฺถ ปริเจฺฉท</h1>
<h3>ทุติย สํคีติ</h3>
<ol>
<li>
อชาตสตฺตุ ปุโตฺต ตํ, ฆาเตตฺวา’ทายิ ภทฺทโก;  
  
รชฺชํ โสฬสวสฺสานิ, กาเรสิ มิตฺตทูภิโกฯ  
</li>
  
<li>
อุทยภทฺท ปุโตฺต ตํ, ฆาเตตฺวา อนุรุทฺธโก;  
  
อนุรุทฺธสฺส ปุโตฺต ตํ, ฆาเตตฺวา มุณฺฑนามโกฯ  
</li>
  
<li>
มิตฺตทฺทุโน ทุมฺมติโน, เต’ปิ รชฺชมการยุํ;  
  
เตสํ อุภินฺนํ รเชฺชสุ, อฎฺฐวสฺสาน’ติกฺกมุํฯ  
</li>
  
<li>
มุณฺฑสฺส ปุโตฺต ปิตรํ, ฆาเตตฺวา นาคทาสโก;  
  
จตุวีสติวสฺสานิ, รชฺชํ กาเรสิ ปาปโกฯ  
</li>
  
<li>
ปิตุฆาตกวํโส’ย, มีติกุทฺธา’ถ นาครา;  
  
นาคทาสก ราชานํ, อปเนตฺวา สมาคตาฯ  
</li>
  
<li>
สุสุนาโคติ ปญฺญาตํ, อมจฺจํ สาธุสมฺมตํ;  
  
รเชฺช สมภิสิญฺชิํสุ, สเพฺพสํ หิตมานสาฯ  
</li>
  
<li>
โส  
อฎฺฐารสวสฺสานิ, ราชา รชฺชมการยิ;  
  
กาฬาโส โก ตสฺส ปุโตฺต, อฎฺฐวีสติ การยิฯ  
</li>
  
<li>
อตีเต ทสเม วเสฺส, กาฬาโสกสฺส ราชิโน;  
  
สมฺพุทฺธปรินิพฺพานา, เอวํ วสฺสสตํ อหุฯ  
</li>
  
<li>
ตทา เวสาลิยา ภิกฺขู, อเนกา วชฺชิปุตฺตกา;  
  
สิงฺคีโลณํ ทฺวงฺคุลญฺจ, ตถา คามนฺตรมฺมิ จฯ  
</li>
  
<li>
อาวาสา’นุมตา’จิณฺณํ, อมถิตํ ชโลคิ จ;  
  
นิสีทนํ อทสกํ, ชาตรูปาทิกํ อิติฯ  
</li>
  
<li>
ทสวตฺถูนิ ทีเปสุํ, กปฺปนฺตีติ อลชฺชีโน;  
  
ตํ สุตฺวาน ยสเตฺถโร, เอวํ วชฺชีสุ จาริกํฯ  
</li>
  
<li>
ฉฬภิโญฺญ พลปฺปโตฺต, ยโส กากณฺฑกตฺรโช;  
  
ตํ สเมตุํ สอุสฺสาโห, ตตฺถาคมิ’มหาวนํฯ  
</li>
  
<li>
ฐเปตฺวา’โปสถเคฺค เต, กํสปาติํ สโหธกํ;  
  
กหาปณาทิํ สงฺฆสฺส, เทถ’นา’หุ อุปาสเกฯ  
</li>
  
<li>
น กปฺปเต ตํ มา เทถ, อิติ เถโร สวารยิ;  
  
ปฎิสารณียํ กมฺมํ, ยสเตฺถรสฺส เต กรุํฯ  
</li>
  
<li>
ยาจิตฺวา อนุทูตํ โส, สห เตน ปุรํ คโต;  
  
อตฺตโน ธมฺมวาทิตฺตํ, สญฺญาเปตฺวา’ค สาคเรฯ  
</li>
  
<li>
อนุทูตวโจ สุตฺวา, ตมุกฺขิปิตุมาคตา;  
  
ปริกฺขิปิย อฎฺฐํสุ, สรํ เถรสฺส ภิกฺขโวฯ  
</li>
  
<li>
เถโร อุคฺคมฺม นภสา, คนฺตฺวา โกสมฺพิยํ ตโต;  
  
ปาเวยฺยกา วนฺติกานํ, ภิกฺขูนํ สนฺติกํ ลหุํฯ  
</li>
  
<li>
เวเสสิ ทูเตตุ สยํ, คนฺตฺวา’โห คงฺคปพฺพตํ;  
  
อาห สมฺภูตเตฺถรสฺส, ตํ สพฺพํ สาณวาสิโนฯ  
</li>
  
<li>
ปาเวยฺยกา สฎฺฐิเถรา, อสิตา’วนฺติกาปิ จ;  
  
มหาขีณาสวา สเพฺพ, อโหคงฺคมฺหิ โอตรุํฯ  
</li>
  
<li>
ภิกฺขโว สนฺนิปติตา, สเพฺพ ตตฺถ ตโต ตโต;  
  
อาสุํ นวุติสหสฺสานิ, มเนฺตตฺวา อขิลา’ปิ เตฯ  
</li>
  
<li>
โสเรยฺย  
เรวตเตฺถรํ, พหุสฺสุต มนาสวํ;  
  
ตํ กาลปมุขํ ญตฺวา, ปสฺสิตุํ นิกฺขมิํสุ ตํฯ  
</li>
  
<li>
เถโร ตมฺมนฺตนํ สุตฺวา, เวสาลิํ คนฺตุเมว โส;  
  
อิจฺฉโนฺต ผาสุคมนํ, ตโต นิกฺขมิ ตงฺขณํฯ  
</li>
  
<li>
ปาโต ปาโตว นิกฺขนฺต-ฎฺฐานํ เตน มหตฺตนา;  
  
สายํ สายมุเปนฺตานํ, สหโชติยมทฺทสุํฯ  
</li>
  
<li>
ตตฺถ สมฺภูตเตฺถเรน, ยสเตฺถโร นิโยชิโต;  
  
สทฺธมฺมสวนเนฺต ตํ, เรวตเถร มุตฺตมํฯ  
</li>
  
<li>
อุเปจฺจ ทสวตฺถูนิ, ปุจฺฉิ เถโร ปฎิกฺขิปิ;  
  
สุตฺวา’ธิกรณํ ตญฺจ, นิเสเธมาติ อพฺรวิฯ  
</li>
  
<li>
ปาปาปิ ปกฺขํ เปกฺขนฺตา, เรวตเตฺถร มุตฺตมํ;  
  
สามณกํ ปริกฺขารํ, ปฎิยาทิย เต พหุํฯ  
</li>
  
<li>
สีฆํ นาวาย คนฺตฺวาน, สหชาติสมีปคา;  
  
กโรนฺติ ภตฺตวิสฺสคฺคํ, ภตฺตกาเล อุปฎฺฐิเตฯ  
</li>
  
<li>
สหชาติํ อาวสโนฺต, สาฬเถโร วิจินฺติยา;  
  
ปาเวยฺยกา ธมฺมวาที, อิติ ปสฺสิ อนาสโวฯ  
</li>
  
<li>
อุเปจฺจ ตํ มหาพฺรหฺมา, ธเมฺม นิฎฺฐาติ อพฺรวิ;  
  
นิจฺจํ ธเมฺม ฐิตตฺตํ โส, อตฺตโน ตสฺส อพฺรวิฯ  
</li>
  
<li>
เต ปริกฺขารมาทาย, เรวตเตฺถรมทฺทสุํ;  
  
เถโร น คณฺหิ ตปฺปกฺข-คาหี สิสฺสํ ปณามยีฯ  
</li>
  
<li>
เวสาลิํ เต ตโต คนฺตฺวา, ตโต ปุปฺผปุรํ คตา;  
  
วทิํสุ กาฬาโสกสฺส, นรินฺทสฺส อลชฺชีโนฯ  
</li>
  
<li>
สตฺถุสฺส โน คนฺธกุฎิํ, โคปยโนฺต มยํ ตหิํ;  
  
มหาวนวิหารสฺมิํ, วสาม วชฺชีภูมิยํฯ  
</li>
  
<li>
คณฺหิสฺสาม วิหาร’นฺติ, คามวาสิกสิกฺขโว;  
  
อาคจฺฉนฺติ มหาราช, มฎิเสธย เต อิติฯ  
</li>
  
<li>
ราชานํ ทุคฺคหิตํ เต, กตฺวา เวสาลิมาคมุํ;  
  
เรวตเตฺถร มูลมฺหิ, สหชาติยเมตฺถ ตุฯ  
</li>
  
<li>
ภิกฺขู  
สตสหสฺสานิ, เอกาทส สมาคตา;  
  
นวุติญฺจ สหสฺสานิ, อหุ ตํ วตฺถุ สนฺติยาฯ  
</li>
  
<li>
มูลเฎฺฐหิ วินา วตฺถุ-สมนํ เนว โรจยิ;  
  
เถโร สเพฺพปิ ภิกฺขู เต, เวสาลิมาคมุํ ตโตฯ  
</li>
  
<li>
ทุคฺคหิโตว โส ราชา, ตตฺถามเจฺจ อเปสยิ;  
  
มูฬา เทวานุภาเวน, อญฺญตฺถ อคมิํสุ เตฯ  
</li>
  
<li>
เปเสตฺวา เต มหีปาโล, ตํ รตฺติํ สุปิเนนโส;  
  
อปสฺสิ สกมตฺตานํ, ปกฺขิตฺตํ โลหกุมฺภิยํฯ  
</li>
  
<li>
อติภีโต อหุ ราชา, ตมสฺสา เสตุ มาคมา;  
  
ภคินี นนฺทเถรี ตุ, อากาเสน อนาสวาฯ  
</li>
  
<li>
ภาริยํ เต กตํ กมฺมํ, ธมฺมิเก’เยฺย ขมาปย;  
  
ปโกฺข เตสํ ภวิตฺวา ตฺวํ, กุรุ สาสนปคฺคหํฯ  
</li>
  
<li>
เอวํ กเต โสตฺถิ ตุยฺหํ, เหสฺสตีติ อปกฺกมิ;  
  
ปสาเตเยว เวสาลิํ, คนฺตุํ นิกฺขมิ ภูปติฯ  
</li>
  
<li>
คนฺตฺวา มหาวนํ ภิกฺขู-สงฺฆํ โส สนฺนิปาติย;  
  
สุตฺวา อุภินฺนํ วาทญฺจ, ธมฺมปกฺขญฺจ โรจิยฯ  
</li>
  
<li>
ขมาเปตฺวา ธมฺมิเก เต, ภิกฺขู สเพฺพ มหีปติ;  
  
อตฺตโน ธมฺมปกฺขตฺตํ, วตฺวา ตุเมฺห ยถารุจิฯ  
</li>
  
<li>
สมฺปคฺคหํ สาสนสฺส, กโรถาติ จ ภาสิย;  
  
ทตฺวา จ เตสํ อารกฺขํ, อคมาสิ สกํ ปุรํฯ  
</li>
  
<li>
นิเจฺฉตุํ ตานิ วตฺถูนิ, สโงฺฆ สนฺนิปตี ตทา;  
  
อนคฺคานิ ตตฺถ ภสฺสานิ, สงฺฆมเชฺฌ อชายิสุํฯ  
</li>
  
<li>
ตโต โส เรวตเตฺถโร, สาเวตฺวา สงฺฆมชฺฌโค;  
  
อุพฺภาหิกาย ตํ วตฺถุํ, สเมตุํ นิจฺฉยํ อกาฯ  
</li>
  
<li>
ปาจินเกจ จตุโร, จตุโร ปาเวยฺยเกปิ จ;  
  
อุพฺภาหิกาย สมฺมนฺนิ, ภิกฺขู ตํ วตฺถุ สนฺติยาฯ  
</li>
  
<li>
สพฺพกามี จ สาโฬฺห จ, ขุชฺชโสภิตนามโก;  
  
วาสภคามิโก จาติ, เถโร ปาจินกา อิเมฯ  
</li>
  
<li>
เรวโต  
สาณสมฺภูโต,  
  
ยโส กาโกณฺฑกตฺรโช;  
  
สุมโน จาติ จตฺตาโร,  
  
เถรา ปาเวยฺยกา อิเมฯ  
</li>
  
<li>
สเมตุํ ตานิ วตฺถูนิ, อปฺปสทฺทํ อนากุลํ;  
  
อคมุํ วาลุการามํ, อฎฺฐเตฺถรา อนาสวาฯ  
</li>
  
<li>
ทหเรนา’ชิ เต เนตฺถ, ปญฺญเตฺต อาสเน สุเภ;  
  
นิสีทิํสุ มหาเถรา, มหามุนิ มตญฺญุโนฯ  
</li>
  
<li>
เตสุ วตฺถูสุ เอเกกํ, กมโต เรวโต มหา;  
  
เถโร เถรํ สพฺพกามิํ, ปุจฺฉิ ปุจฺฉาสุ โกวิโทฯ  
</li>
  
<li>
สพฺพกามี มหาเถโร, เตน ปุโฎฺฐ’ถ พฺยากริ;  
  
สพฺพานิ ตานิ วตฺถูนิ, น กปฺปนฺตีติ สุตฺตโตฯ  
</li>
  
<li>
นิหนิตฺวา’ธิกรณํ, ตํ เต ตตฺถ ยถากฺกมํ;  
  
ตเถว สงฺฆมเชฺฌปิ, ปุจฺฉาวิสฺสชฺชนํ กรุํฯ  
</li>
  
<li>
นิคฺคหํ ปาปภิกฺขูนํ, ทสวตฺถุกทีปนํ;  
  
เตสํ ทสสหสฺสานํ, มหาเถโร อกํสุ เตฯ  
</li>
  
<li>
สพฺพกามี ปุถวิยา, สงฺฆเตฺถโร ตทา อหุ;  
  
โส วีสํ วสฺสสติโก, ตทา’สิ อุปสมฺปทาฯ  
</li>
  
<li>
สพฺพกามี จ สาโฬฺห จ,  
  
เรวโต ขุชฺชโสภิโต;  
  
ยโส กาโกณฺฑกสุโต,  
  
สมฺภูโต สาณวาสิโกฯ  
</li>
  
<li>
เถรา อานนฺทเตฺถรสฺส, เอเต สทฺธิวิหาริโน;  
  
วาสภคามิโก เจว, สุมโน จ ทุเว ปนฯ  
</li>
  
<li>
เถรา’นุรุทฺธเตฺถรสฺส, เอเต สทฺธิวิหาริโน;  
  
อฎฺฐ เถรา’ปิ ธญฺญา เต, ทิฎฺฐปุพฺพา ตถาคตํฯ  
</li>
  
<li>
ภิกฺขู สตสหสฺสานิ, ทฺวาทสาสุํ สมาคตา;  
  
สเพฺพสํ เรวตเตฺถโร, ภิกฺขูนํปมุโขตทาฯ  
</li>
  
<li>
ตโต  
โส เรวตเตฺถโร, สทฺธมฺมฎฺฐิติยา จิรํ;  
  
กาเรตุํ ธมฺมสํคีติํ, สพฺพภิกฺขุสมูหโตฯ  
</li>
  
<li>
ปภินฺนตฺถาทิญาณานํ, ปิฎกตฺตยธารินํ;  
  
สตานิ สตฺตภิกฺขูนํ, อรหนฺตานมุจฺจินิฯ  
</li>
  
<li>
เต สเพฺพ วาลุการาเม, กาฬาโสเกน รกฺขิตา;  
  
เรวตเตฺถรปาโมกฺขา, อกรุํ ธมฺมสงฺคหํฯ  
</li>
  
<li>
ปุเพฺพ กตํ ตถา เอว, ธมฺมํ ปจฺฉา จ ภาสิตํ;  
  
อาทาย นิฎฺฐเปสุํ ตํ, เอตํ มาเสหิ อฎฺฐหิฯ  
</li>
  
<li>
เอวํ ทุติยสํคีติํ, กตฺวา เตปิ มหายสา;  
  
เถรา โทสกฺขยํ ปตฺตา, ปตฺตากาเลน นิพฺพุติํฯ  
</li>
  
<li>
อิติ ปรมมตีนํ ปตฺติปตฺตพฺพกานํ,  
  
ติภวหิตกรานํ โลกนาเถรสานํ;  
  
สุมริยมรณํ ตํ สงฺขตา สารกตฺตํ,  
  
ปริคณิยมเสสํ อปฺปมโตฺต ภเวยฺยาติฯ  
</li>
  
สุชนปฺปสาทสํเวคตฺถาย กเต  
</li>
  
มหาวํเส ทุติยสํคีติ นาม  
</li>
  
จตุโตฺถ ปริเจฺฉโทฯ  
</li>
  
  
  
  
  