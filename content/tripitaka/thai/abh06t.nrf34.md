<h1>๘. อฎฺฐโม ปริเจฺฉโท</h1>
<h3>กสิณาสุภวิภาโค</h3>
<ol>
<li>
อิโต  
ปรํ ปวกฺขามิ, ภาวนานยมุตฺตมํ;  
  
นามรูปํ ปริคฺคยฺห, ปฎิปชฺชิตุมีหโตฯ  
</li>
  
<li>
ภาวนา ทุวิธา ตตฺถ, สมโถ จ วิปสฺสนา;  
  
สมโถ ทุวิโธ ตตฺถ, ปริโตฺต จ มหคฺคโตฯ  
</li>
  
<li>
อุปจารมนุปฺปโตฺต, ปริโตฺตติ ปวุจฺจติ;  
  
มหคฺคตปฺปนาปโตฺต, สมโถ โลกิโย มโตฯ  
</li>
  
<li>
กสิณานิ ทสาสุภา, ทสธานุสฺสตี ตถา;  
  
อปฺปมญฺญา จ สญฺญา จ, ววตฺถารุปฺปกานิ จฯ  
</li>
  
<li>
กมฺมฎฺฐานานิ ตตฺถาหุ, จตฺตาลีส วิจกฺขณา;  
  
ยตฺถานุโยคํ กุพฺพนฺตา, ภาเวนฺติ สมถทฺวยํฯ  
</li>
  
<li>
ตํ  
ปโยควิสุเทฺธน, ปตฺวาโนปายสมฺปทํ;  
  
อชฺฌาสยํ วิโสเธตฺวา, ภาเวตพฺพนฺติ ภาสิตํฯ  
</li>
  
<li>
กถํ กโรโนฺต จาริตฺตํ, วาริตฺตญฺจ วิวชฺชิย;  
  
ปาติโมกฺขํ สมาทาย, สทฺธาย ปริปูรเยฯ  
</li>
  
<li>
ปฎิสงฺขาย โสเธตฺวา, ฉทฺวาเรสุ มลาสวํ;  
  
ฉฬินฺทฺริยานิ เมธาวี, สตารเกฺขน โคปเยฯ  
</li>
  
<li>
ปาปกาชีวนิสฺสโงฺค, กุหกาจารนิสฺสโฎ;  
  
อาชีวํ ปริโสเธยฺย, ปหิตเตฺตฎฺฐิสุทฺธิยาฯ  
</li>
  
<li>
อิทมตฺถิตมารพฺภ, ปฎิสงฺขาย โยนิโส;  
  
ปญฺญวา สมฺปชเญฺญน, ปริภุเญฺชยฺย ปจฺจเยฯ  
</li>
  
<li>
สํวรํ ปาติโมเกฺข จ, สีลมินฺทฺริยสํวรํ;  
  
อาชีวปาริสุทฺธิญฺจ, ตถา ปจฺจยนิสฺสิตํฯ  
</li>
  
<li>
สมาทาย  
จตุเทฺธว-มธิเฎฺฐยฺย ตโต ปรํ;  
  
ตเสฺสว ปริวาราย, ธุตงฺคานิ ยถารหํฯ  
</li>
  
<li>
ปํสุกูลิกมงฺคํ ติ-จีวรํ จีวรายุคํ;  
  
ปิณฺฑปาติกมงฺคญฺจ, สปทานิกมุตฺตมํฯ  
</li>
  
<li>
ขลุปจฺฉาภตฺติกงฺคํ, ธุตงฺคํ ปตฺตปิณฺฑิกํ;  
  
เอกาสนิกมิเจฺจวํ, ปญฺจธา โภชเน ฐิตํฯ  
</li>
  
<li>
อารญฺญิกํ ยถาสนฺถ-  
  
ติกงฺคํ รุกฺขมูลิกํ;  
  
อโพฺภกาสิกโสสานิ-  
  
กงฺคา เนสชฺชิกํ ตถาฯ  
</li>
  
<li>
ฉ เสนาสนมารพฺภ,  
ธุตงฺคานีติ เตรส  
;  
  
กปฺปิเยปิ จ โลลุปฺป-สมาจารวิมุตฺติยาฯ  
</li>
  
<li>
สามีจิปฎิปตฺตีติ  
, กตฺวา สเลฺลขวุตฺติยา;  
  
ปจฺจยตฺตยมาหจฺจ, ปญฺญตฺตานิ มเหสินาฯ  
</li>
  
<li>
จตุปาริสุทฺธิสีลํ, ธุตงฺคปริวาริตํ;  
  
ปูเรตฺวาน วิสุเทฺธวํ, ปโยคปริสุทฺธิยาฯ  
</li>
  
<li>
ตโต ปณิธิสมฺปโนฺน, ภาวนาย วิสารโท;  
  
อุปายํ ปฎิปาเทยฺย, ปวิเวกรโต กถํ?  
</li>
  
<li>
อาวาโส จ กุลํ ลาโภ,  
  
คโณ กมฺมญฺจ ปญฺจมํ;  
  
อทฺธานํ ญาติ อาพาโธ,  
  
คโนฺถ อิทฺธีติ เต ทสฯ  
</li>
  
<li>
เฉตฺวาน นิปโก โยคี,  
  
ปลิโพเธ ยถารหํ;  
  
นิราลโย นิรารโมฺภ,  
  
ปปโญฺจปสเม รโตฯ  
</li>
  
<li>
ปิยํ  
ครุํ ภาวนิยํ, วตฺตารํ วจนกฺขมํ;  
  
กตฺตารมติคมฺภีรกถํ ฐานนิโยชกํฯ  
</li>
  
<li>
พหุสฺสุตํ คุณวนฺต-มาคมฺมาจริยํ พุโธ;  
  
ขโม ปทกฺขิณคฺคาหี, นิยฺยาตตฺตุชุ ภทฺรโกฯ  
</li>
  
<li>
อาราเธตฺวาน คเณฺหยฺย, ตํ กมฺมฎฺฐานทายกํ;  
  
กมฺมฎฺฐานํ ปริกฺขิตฺวา, จริยารหมตฺตโนฯ  
</li>
  
<li>
ราโค โทโส จ โมโห จ,  
  
จริยา ตีหิ ปณฺฑิตา;  
  
สทฺธาพุทฺธิวิตเกฺกหิ,  
  
ฉพฺพิธา จ วิภาวยุํฯ  
</li>
  
<li>
ราคุสฺสนฺนสฺส  
สปฺปายา, โกฎฺฐาสาสุภภาวนา;  
  
โทสุสฺสนฺนสฺสปฺปมญฺญา, นีลาทิ จ จตุพฺพิธาฯ  
</li>
  
<li>
วิตกฺกํ โมหุสฺสนฺนานํ, อานาปานํ ปกาสิตํ;  
  
ฉ สทฺธาจริตสฺสาหุ, พุทฺธานุสฺสติอาทโยฯ  
</li>
  
<li>
มรโณปสมาสญฺญาววตฺถานานิ พุทฺธิโน;  
  
เสสานิ ปน สเพฺพสํ, ตตฺถาปิ กสิณํ พุธาฯ  
</li>
  
<li>
วิตกฺกปกติกสฺส, ปริตฺตํ โมหจาริโน;  
  
มหนฺตมิติ สปฺปายํ, คเหตฺวาน ตโต ปรํฯ  
</li>
  
<li>
มหาวาสํ นวํ ชิณฺณํ, ปนฺถโสณฺฑิกสนฺติกํ;  
  
ปณฺณปุปฺผผลากิณฺณํ, พหุสมฺมานปตฺถิตํฯ  
</li>
  
<li>
สีมนฺตทารุนคร-เกฺขตฺตปจฺจนฺตนิสฺสิตํ;  
  
วิสภาคมสปฺปายํ, ปฎฺฎนํ มิตฺตทุลฺลภํฯ  
</li>
  
<li>
  
ฐานานิฎฺฐารเสตานิ,  
ปริวเชฺชยฺย ปณฺฑิโต;  
  
เสเวยฺย ภาวนาโยคฺคํ, เสนาสนมตนฺทิโตฯ  
</li>
  
<li>
นาติทูรํ นาจฺจาสนฺนํ, อปฺปสทฺทมนากุลํ;  
  
คมนาคมนสมฺปนฺนํ, อปฺปฑํสานุปทฺทวํฯ  
</li>
  
<li>
อกิจฺฉปจฺจยุปฺปาทํ  
, ลชฺชีภิกฺขุคโณจิตํ;  
  
วิเวกฎฺฐานพหุลํ, พหุสฺสุตนิเสวิตํฯ  
</li>
  
<li>
อปฺปภยํ นิราสงฺกํ, อปฺปโทสํ มหาคุณํ;  
  
วิหารมนุเสวโนฺต, ตตฺถ นิสฺสงฺคเจตสาฯ  
</li>
  
<li>
ตโต เกสนขเจฺฉท-รชนาทิมเสสโต;  
  
ขุทฺทกํ ปลิโพธญฺจ, ฉินฺทิตฺวาน ยถารหํฯ  
</li>
  
<li>
อาวาสํ โคจรํ ภสฺสํ, ปุคฺคลํ โภชนํ ตถา;  
  
วเชฺชโนฺตตุมสปฺปายํ, อิริยาปถมตฺตโนฯ  
</li>
  
<li>
เสวโนฺต  
สตฺต สปฺปาเย, เต เอวาติ ปธานวา;  
  
ภาวนูปายสมฺปโนฺน, วูปกโฎฺฐ รโหคโตฯ  
</li>
  
<li>
กาเมสฺวาทีนวํ ทิสฺวา, เนกฺขมฺมํ ทฎฺฐุ เขมโต;  
  
ปริยุฎฺฐานนิพฺพิโนฺท, โสเธยฺยชฺฌาสยํ กถํฯ  
</li>
  
<li>
อปฺปสฺสาทา มหาทุกฺขา,  
กามา  
หิ กฎุกปฺผลา;  
  
ทุสฺสํหารา ทุรารกฺขา, พหฺวาทีนวสณฺฐิตาฯ  
</li>
  
<li>
อฎฺฐิกา ขชฺชมานาว, วิฆาตาย ปภิชฺชิตา;  
  
คยฺหนฺตตฺตวธาเยเต, มํสเปสีว ปกฺขิภิฯ  
</li>
  
<li>
ปฎิวาเต ติณุกฺกาว, ปริคฺคาหกทาหิโน;  
  
องฺคารกาสุสงฺกาสา, สพฺพงฺคปริตาสกาฯ  
</li>
  
<li>
สุปิเน ปริภุตฺตาว, นาลํ กสฺสจิ ติตฺติยา;  
  
น ตุ กสฺสจิ อจฺจนฺตา, อลงฺการาว ยาจิตาฯ  
</li>
  
<li>
ฉชฺชนฺตา ผลรุกฺขาว, ปฎิปนฺนปภญฺชิโน;  
  
อสิสูนูปมา นิจฺจ-มธิโกเฎฺฎนฺติ ปาณิโนฯ  
</li>
  
<li>
สตฺติสูลูปมา ทฬฺหํ, ตณฺหาสลฺลานุเวธิโน;  
  
โฆรานตฺถวิสากิณฺณา, กณฺหสปฺปสิรูปมาฯ  
</li>
  
<li>
สพฺพาสวปริกฺลิฎฺฐา  
, สพฺพาสํเกฺลสวตฺถุกา;  
  
คมฺมา จ จปลา นีจา, ปุถุชฺชนมมายิตาฯ  
</li>
  
<li>
พหุสาธารณา เจเต, สปตฺตชนปตฺถิตา;  
  
มโหปทฺทวุปยฎฺฐา, พหฺวายาสา ภยาวหาฯ  
</li>
  
<li>
มหารมฺภสมารทฺธา, ขิปฺปาการวิธํสิโน;  
  
โสกสลฺลํ ปเวเสนฺตา, วิคจฺฉนฺติ สุเว สุเวฯ  
</li>
  
<li>
นาลํ กสฺสจิ ตาณาย, นาลมสฺสาสนาย จ;  
  
อวิสาสนิยาวสฺสํ, กิตวา มารกิํกราฯ  
</li>
  
<li>
สตฺตานมุปฆาตาย  
, มธุราการนิมฺมิตา;  
  
รกฺขสี วิย สนฺตาน-มาวิสนฺติ มโนหราฯ  
</li>
  
<li>
อาวิฎฺฐา เยหิ ทุเมฺมธา, พฺยสนาหิตสมฺภวา;  
  
วิปลฺลาสปราภูตา, พฺยาปชฺชนฺตา วิหญฺญเรฯ  
</li>
  
<li>
เจโตสงฺกปฺปรจิตา, นนฺทิราโคปเสวนา;  
  
มธุลิตฺตาสิธาราว, พฺยาปาเรโนปเสวิตาฯ  
</li>
  
<li>
มโนรมสุภาการา, ปิยรูโปปลมฺภิโน;  
  
มิตฺตมุขํ สปตฺตาว, วญฺจยนฺติ มหาชนํฯ  
</li>
  
<li>
วญฺจิตา เยหิ ทุเมฺมธา, สพฺพสมฺปตฺติธํสิตา;  
  
เขมมคฺคา ปริพฺภฎฺฐา, ธาเรนฺติ วธมตฺตโนฯ  
</li>
  
<li>
วิรูปรูปากาเรน, นิมฺมเถนฺตา ปโลภิโน;  
  
อภาวิตานํ พาลานํ, มานสํ นิหนนฺติเมฯ  
</li>
  
<li>
ยตฺถ ราคสลฺลวิทฺธา, สเลฺลเนว วเน มิคา;  
  
ตตฺถ ตตฺถานุธาวนฺตา, วิปฺผนฺทนฺติ นิรนฺตรํฯ  
</li>
  
<li>
มมํกาเรน วุฑฺฒนฺตา, โฆรมาสีวิสํ ยถา;  
  
วิสฺสฎฺฐา โภคธเมฺมสุ, อสฺสาเทนฺติ อวิทฺทสุฯ  
</li>
  
<li>
อนยพฺยสนาเยเต  
, วสี กุพฺพนฺติ ปาณิโน;  
  
วิจิตฺตาการสณฺฐานา, ปิสาจนครํ ยถาฯ  
</li>
  
<li>
อนตฺถาวหิตา พาลา, วาคุรํ นาวพุชฺฌเร;  
  
ตเตฺถว ปฎิวมนฺติ, ยถา หญฺญนฺติ มุจฺฉิตาฯ  
</li>
  
<li>
สีฆวาหี มโหโฆยํ, เกฺลสวฎฺฎํ มหพฺภโย;  
  
สกณฺฎกญฺจ คหนํ, ปโงฺกว ทุรติกฺกโมฯ  
</li>
  
<li>
เจโตสํโมหนฎฺฐานํ, ปมาทปฎิสนฺธิตํ;  
  
โอหาริ สิถิลํ เจตํ, ทุปฺปมุญฺจญฺจ พนฺธนํฯ  
</li>
  
<li>
ชาลํว  
วิตฺถตํ โลเก,  
  
มารปาโส สโมฑฺฑิโต;  
  
ปญฺชรํ จารโก เจโส,  
  
สตฺตานมนยาวโหฯ  
</li>
  
<li>
ยตฺถานุราคสมฺพทฺธา, ปลิคุณฺฐิตสายิโน;  
  
มกฺกฎาเลปพทฺธาว, นิตฺถุนนฺติ วิฆาติโนฯ  
</li>
  
<li>
พฬิสํวามิสจฺฉนฺนํ, สวิสํ วิย โภชนํ;  
  
มิคลุทฺทนิวาโปว, วินาสาย สโมฑฺฑิตาฯ  
</li>
  
<li>
มีนกา วงฺกคิทฺธาว, เย คิลิตฺวา ปุถุชฺชนา;  
  
โฆรํ มจฺจุมุขํ ปตฺวา, โสจนฺตาปายภาคิโนฯ  
</li>
  
<li>
ปาปเกฺขตฺตมิทํ ฐานํ, มิจฺฉาโลภนิเสวนํ;  
  
ทุจฺจรีตงฺกุราโรหํ, อปายผลปูรณํฯ  
</li>
  
<li>
อโชฺฌสิตา ปเนตฺถ จ, โลภมุจฺฉาวิทาหิโน;  
  
โกธูปนาหชลิตา, อิสฺสามเจฺฉรธูปิตาฯ  
</li>
  
<li>
สารมฺภายุธสนฺนทฺธา, วิปฺผุรนฺตา มโนรถา;  
  
อาพนฺธิจฺฉา มหากจฺฉา, ฐนฺติ โลกวิปตฺติยาฯ  
</li>
  
<li>
อวชฺชํ  
นตฺถิ เอเตส-มกตฺตพฺพํ น วิชฺชติ;  
  
สมฺมุฎฺฐสจฺจตา เตสุ, น ปติฎฺฐาติ สาธุตาฯ  
</li>
  
<li>
ปโรปฆาตาภิรตา, ทยาธมฺมปรมฺมุขา;  
  
สพฺพสเตฺตสฺววิสฺสาสี, สพฺพตฺถ ปริสงฺกิตาฯ  
</li>
  
<li>
ภยสนฺตาสพหุลา, สพฺพานตฺถานุสาริโน;  
  
สาเธนฺตา จตุราปายํ, ปาปกมฺมปุรกฺขกาฯ  
</li>
  
<li>
มหาสงฺกฎุปพฺยุฬฺหา, ปลิโพธปริปฺผุฎา;  
  
หญฺญนฺติ ทุกฺขธเมฺมหิ, กาเม พาลา ภเวปเรฯ  
</li>
  
<li>
ตโต  
มจฺจุนิราสงฺกา, ขิฑฺฑารติวิโมหิตา;  
  
กิมฺปกฺกมิว ภกฺขนฺตา, รมฺมการวิโรธิโนฯ  
</li>
  
<li>
คามสูกรโปตาว, กามาสุจิปริปฺลุตา;  
  
จมรีกตกมฺมนฺตา, อสฺมิํ โลเก ปโลภิตาฯ  
</li>
  
<li>
ขชฺชมานา กิเลเสหิ, กิมีหิว นิรนฺตรํ;  
  
ปริหานิํ ปนญฺญาย, ปริวาเรนฺติ มุจฺฉิตาฯ  
</li>
  
<li>
ตโต ชราหิ สนฺตตฺตํ, โยพฺพนโญฺจปมุยฺหติ;  
  
กามา จ ปริหายนฺติ, ชีวิตโญฺจปรุชฺฌติฯ  
</li>
  
<li>
ปรํ ปมาทาภิวฎฺฐา, ปาปเกฺลสมโหทกา;  
  
ตโต ตณฺหานที ปูรา, ปาเปตาปายสาครํฯ  
</li>
  
<li>
อิธโลกปริจฺจตฺตา, ปรโลกตฺถธํสิตา;  
  
คงฺคากุณปกากาว, เสนฺติ โสกปรายณาฯ  
</li>
  
<li>
อิจฺจตฺตตฺถํ ปรตฺถญฺจ, สตฺตา กามนิพนฺธนา;  
  
วิทฺธํเสตฺวา วินสฺสนฺติ, อิธ เจว ปรตฺถ จฯ  
</li>
  
<li>
  
อิติ สาทีนวา  
กามา, โฆรา สาลสิลูปมา;  
  
ยตฺถ พาลา วิสีทนฺติ, นตฺถิ สโงฺค วิชานตํฯ  
</li>
  
<li>
อิตฺถํ  
กามภยฎฺฎานํ, สิกฺขตฺตยมนุตฺตรํ;  
  
สมาจิกฺขิ วิโมกฺขาย, เนกฺขมฺมมิติ จกฺขุมาฯ  
</li>
  
<li>
สพฺพาสววิฆาตาย, ปฎิปตฺติ อนุตฺตรา;  
  
อนฺตทฺวยมนาคมฺม, มชฺฌิมายํ ปกาสิตาฯ  
</li>
  
<li>
สพฺพทุกฺขสมุคฺฆาตี, วิสุทฺธิ ปรมุตฺตมา;  
  
วิชฺชาจรณสมฺปตฺติ, สพฺพสมฺปตฺติสาธิกาฯ  
</li>
  
<li>
ปุญฺญเกฺขตฺตมิทํ ฐานํ, ตโปกมฺมนิเสวนํ;  
  
สทฺธาสีลงฺกุราโรหํ, สมฺปตฺติผลปูรณํฯ  
</li>
  
<li>
เกฺลสจารกโมกฺขาย  
, ทฺวารเมตมนุตฺตรํ;  
  
มโหฆุตฺตรณํ กุลฺลํ, โสตฺถิ ปาริมปาปกํฯ  
</li>
  
<li>
ปาปโจรวิฆาตาย, เขมมโคฺค อนุตฺตโร;  
  
อกณฺฎโก อคหโน, อุชุ สพฺภิ ปเวทิโตฯ  
</li>
  
<li>
มหาพนฺธนโมกฺขาย,  
  
อพฺภุโต ชินโฆสิโต;  
  
ปลิโพธปริจฺจาโค,  
  
อโพฺภกาโส อเลปโนฯ  
</li>
  
<li>
สงฺคปงฺกสมุตฺตาโร, คนฺถานํ วินิเวฐนํ;  
  
ตณฺหาทาสพฺยนิตฺถาโร, เสริภาโว สุขาวโหฯ  
</li>
  
<li>
สพฺพโยควิสํโยโค, สพฺพโสกนิรุนฺธโน;  
  
สพฺพาลยวิสงฺขาโร, สพฺพทุกฺขวินิคฺคโมฯ  
</li>
  
<li>
มารปาสสมุเจฺฉที, ปตฺตเมตมนุตฺตรํ;  
  
โมหนฺธการวิทฺธํสี, วิชฺชาโลกวิโรจโนฯ  
</li>
  
<li>
อพฺยาปชฺชมิทํ ฐาน-มภยํ นิรุปทฺทวํ;  
  
ตโปกมฺมานโมกาโส, มารจกฺขุวิโมหโนฯ  
</li>
  
<li>
สพฺพสนฺตาปหรณมิทํ สีตํว จนฺทนํ;  
  
นิมฺมลํ ธมฺมสลิลํ, สํเกฺลสมลโสธนํฯ  
</li>
  
<li>
สํสารเสตุ  
สุหตา, โพธิปกฺขิยปตฺถตา;  
  
โสกสลฺลสมุทฺธารี, ยนฺตํ สุกตโยชิตํฯ  
</li>
  
<li>
จิตฺตาตงฺกสมุทฺธํสี, ปริโภคสุโขสธํ;  
  
โลกามิสานํ วมนํ, เจโตโทสวิเรจนํฯ  
</li>
  
<li>
อจฺจนฺตติตฺติการณมีเรนฺติ ธมฺมโภชนํ;  
  
ปิปาสหรณํ ปานํ, วิมุตฺติรสเปสลํฯ  
</li>
  
<li>
วณฺณกิตฺติสุคนฺธาย  
, คุณมาลา สุคนฺถิตา;  
  
ปาปโกปีนวสนํ, หิโรตฺตปฺปวิจิตฺติตํฯ  
</li>
  
<li>
อจฺจนฺตปริสุโทฺธ จ, สทฺธมฺมรตนาวลิ;  
  
อริยานมลงฺกาโร, อนุปายิ สิริงฺกโรฯ  
</li>
  
<li>
จินฺตานํ ทุนฺนิมิตฺตานมิทํ สนฺติกรํ ปรํ;  
  
วิปตฺติปฎิฆาตาย, ปริตฺตมิทมุตฺตมํฯ  
</li>
  
<li>
อนฺตรายวินาสาย, มงฺคลํ ชินเทสิตํ;  
  
มิจฺฉาคาหวิโมกฺขาย, โสตฺถิ สมฺพุทฺธภาสิตาฯ  
</li>
  
<li>
อนิวตฺติ จ ปจฺจกฺขมาเวนิกมภาริยํ;  
  
อมโตสธมจฺจนฺตมชรามรสาธนํฯ  
</li>
  
<li>
ยเมตํ สมธิฎฺฐาย, สโมฺพธิตฺตยมุตฺตมํ;  
  
ปโปฺปนฺติ สพฺพสมฺปตฺติคุณปารมิปูริตํฯ  
</li>
  
<li>
สพฺพาการวโรเปต-เมตํ เนกฺขมฺมสมฺมตํ;  
  
สีลคมฺภีรปริกฺขํ, ธุตโงฺคทิตโตรณํฯ  
</li>
  
<li>
สมาธิวีถิวิตฺถินฺนํ, สติปาการโคปุรํ;  
  
สทฺธาสมิทฺธิสมฺผุลฺลํ, ปญฺญาปาสาทโสภิตํฯ  
</li>
  
<li>
สมฺมาชีวธชํ รมฺมํ, หิโรตฺตปฺปปฎิจฺฉทํ;  
  
วิมุตฺตามตสโมฺภคํ, เวเนยฺยชนเสวิตํฯ  
</li>
  
<li>
อเภชฺชํ ปาปเวรีหิ, ปุรํ สุคตมาปิตํ;  
  
อนีติมนุปสคฺคํ, ปฎิปนฺนา มเหสโยฯ  
</li>
  
<li>
ปรมสฺสาสสมฺปตฺตา  
, ปริปุณฺณมโนรถา;  
  
สพฺพสงฺคมติกฺกมฺม, นิกฺขนฺตา อกุโต ภยาฯ  
</li>
  
<li>
สมฺมทตฺถมภิญฺญาย, มจฺจุเธยฺยปหายิโน;  
  
สพฺพทุโกฺขฆนิตฺติณฺณา, ปารํ คจฺฉนฺติ ปณฺฑิตาฯ  
</li>
  
<li>
อิติ  
สพฺพงฺคสมฺปนฺนํ, มเหสิคณเสวิตํ;  
  
เนกฺขมฺมํ กามนิกฺขนฺตํ, สทฺธมฺมปถมุตฺตมํฯ  
</li>
  
<li>
วิราเธนฺติ ปราภูตา, มุจฺฉิตา เยน ทุชฺชนา;  
  
ตํ ปาปสมุทาจารํ, ปริยุฎฺฐานมพฺรวุํฯ  
</li>
  
<li>
เจโตนีวรณํ เจตํ, ปญฺญาจกฺขุนิโรธนํ;  
  
สีโลปฆาตกรณํ, จิตฺตวิเกฺขปสงฺคโมฯ  
</li>
  
<li>
อยสานํ ปทฎฺฐานํ, คุณเตชวินาสนํ;  
  
สพฺพสมฺปตฺติทหนํ, จตุราปายสาธกํฯ  
</li>
  
<li>
สพฺพาสวมโลเปโต, สโพฺพปเกฺลสสญฺจโย;  
  
ปาปยกฺขสโม เจโส, โทสาสีวิสสงฺคโมฯ  
</li>
  
<li>
ปมาทปถมกฺกนฺตํ, อมิตฺตคณสงฺคมํ;  
  
มหพฺภยสมุฎฺฐานํ, มหาพฺยสนสงฺกรํฯ  
</li>
  
<li>
อปายทุกฺขมารุฬฺหํ, อหิตาวหิตํ ปทํ;  
  
สพฺพานตฺถกรํ โฆรํ, สพฺพทุกฺขวิธายกํฯ  
</li>
  
<li>
ธิรตฺถุ ปาปธมฺมานํ, สพฺพกลฺยาณหายินํ;  
  
ลทฺธาปิ ขณสมฺปตฺติ, ทุลฺลภา เยหิ นาสิตาฯ  
</li>
  
<li>
เตสํ หิ สมุทาจาโร, ทุลฺลภํ พุทฺธสาสนํ;  
  
สมุทฺธํเสติ อสนิ, ยถา รตนปพฺพตํฯ  
</li>
  
<li>
สทฺธมฺมธนโจรา เต, เนกฺขมฺมปติพนฺธกา;  
  
ปฎิปตฺติํ วิลุมฺปนฺตา, ปลิพุนฺธนฺติ ปาณิโนฯ  
</li>
  
<li>
วิสฺสาสิวธกาเปเต, วิสฺสฎฺฐาวสฺสฆาติโน;  
  
เยหิ พาลาหตา เสนฺติ, นิสฺสเยชินสาสเนฯ  
</li>
  
<li>
เตปิ  
วาเสนฺติ ทุเมฺมธา, นิสฺสงฺกา โมหปารุตา;  
  
อโนฺตมนสิ อุจฺฉเงฺก, โฆรมาสีวิสํ ยถาฯ  
</li>
  
<li>
อตฺตโน  
จ วินาสาย, นิสฺสฎํ เกฺลสปญฺชเร;  
  
จินนฺตา นาวพุชฺฌนฺติ, วิปตฺติปถยายิโนฯ  
</li>
  
<li>
หลาหลํว ขาทนฺตา, อาลิงฺคนฺตาว ปาปกํ;  
  
อวสฺสมุปหญฺญนฺติ, ปาปธโมฺมปลาฬิโนฯ  
</li>
  
<li>
ปาปจินฺตา ปริพฺยุฬฺหา, วิตกฺกมถิตา ชนา;  
  
โลกทฺวยาปิ ธํเสนฺติ, อตฺถทฺวยวินาสิโนฯ  
</li>
  
<li>
โกธูปนาหิ วิคจฺฉา, อิสฺสามเจฺฉรทูสิตา;  
  
มกฺขี ปลาสี สารมฺภี, อปฺปติสฺสา อคารวาฯ  
</li>
  
<li>
มานาติมานพหุลา, มุธามุขรจณฺฑิกา;  
  
อุทฺธตา จ ปมตฺตา จ, ทพฺพิตา เกตุคาหิโนฯ  
</li>
  
<li>
เจโตขิลขิลภูตา, วินิพนฺธานุเวฐิตา;  
  
มโหโฆ วิย สสฺสานิ, วินาเสนฺติ ตโปคุณํฯ  
</li>
  
<li>
วิสยสฺสาทวิกฺขิตฺตา, วิกิณฺณา ปากตินฺทฺริยา;  
  
มุฎฺฐสฺสตี กุสีตา จ, ชีวนฺติ โมฆชีวิตํฯ  
</li>
  
<li>
มหคฺฆสา พาหุลิกา, ทุปฺปญฺญา กายทฬฺหิกา;  
  
คนฺถนีวรณาพทฺธา, อิจฺฉาโลภวสีกตาฯ  
</li>
  
<li>
มลคฺคหิตสนฺตานา, ติรจฺฉานกถารตา;  
  
วินโยปสมาเปตา, วิสมาจารโคจราฯ  
</li>
  
<li>
ทุพฺภรตา จ ทุโปฺปสา, สุกุมารสุขาลยา;  
  
อสนฺตุฎฺฐา มหิจฺฉา จ, โลลุปฺปาจารลกฺขิตาฯ  
</li>
  
<li>
ทุคฺคเนฺธเนว สุนขา, อามคเนฺธน มุจฺฉิตา;  
  
ตตฺถ ตตฺถาภิธาวนฺตา, น ปติฎฺฐนฺติ สาสเนฯ  
</li>
  
<li>
นิลฺลชฺชา  
วีตสารชฺชา, โลกธเมฺมสุ มุจฺฉิตา;  
  
ปาปิจฺฉา กุหนจฺฉนฺนา, มิจฺฉาชีวปโลภิตาฯ  
</li>
  
<li>
สฐา  
ปคพฺภา มายาวี, อโนฺตปูติ อวสฺสุตา;  
  
สงฺกสฺสรสมาจารา, กสมฺพุ สิถิลา ชฬาฯ  
</li>
  
<li>
สิงฺคารจปลาจิตฺตา, ปูติกายานุราคิโน;  
  
สีทนฺตา ปลิมาปนฺนา, น วิรุฬฺหนฺติ สาสเนฯ  
</li>
  
<li>
ปาปปุคฺคลสํสฎฺฐา, ปาปทิฎฺฐิปราคตา;  
  
อสทฺธา ธมฺมนิจฺฉินฺนา, ทุฎฺฐา ทุพฺพจนิฎฺฐุราฯ  
</li>
  
<li>
สามญฺญํ ปริธํเสนฺตา, ทูเสนฺตา ชินสาสนํ;  
  
อติกฺกมฺม ชิโนวาทํ, พาลา ทุคฺคติภาคิโนฯ  
</li>
  
<li>
กามคิทฺธา ทุราจารา, ทุสฺสีลา โมหปารุตา;  
  
ขชฺชนฺตา กทฺทมีภูตา, ชินสาสนกณฺฎกาฯ  
</li>
  
<li>
หิตาหิตมชานนฺตา, อนุโรธวิโรธิโน;  
  
เจโตปหตสนฺตานา, วิปลฺลาสปลมฺภิตาฯ  
</li>
  
<li>
วิปนฺนากุลกมฺมนฺตา, ปาปการี ปราชิตา;  
  
โสจนฺติ ทีฆมทฺธานํ, อปายมฺหิ สมปฺปิตาฯ  
</li>
  
<li>
อิตฺถํ หิตสมุเจฺฉที, กุมโคฺคยํ รชาปโถ;  
  
ปาปธมฺมปฺปวตฺตีติ, วิทิตฺวา ปุน ปณฺฑิโตฯ  
</li>
  
<li>
ปริยุฎฺฐานสํเกฺลสํ, วิปฺผรนฺตํ วิสารโท;  
  
ปฎิสงฺขาย รุเนฺธยฺย, มเนฺตเนว มหาวิสํฯ  
</li>
  
<li>
ขิปฺปมาทิตฺตเจโลว, ปาปปาวกมุฎฺฐิตํ;  
  
ภาวนาชลเสเกน, นิพฺพาเปยฺย นิรนฺตรํฯ  
</li>
  
<li>
อปฺปมาเทน เมธาวี, นเคเนว มหานทิํ;  
  
ปาโปฆํ ปฎิพนฺธโนฺต, ปิทเหยฺย ขเณ ขเณฯ  
</li>
  
<li>
สภยํ  
วิย กนฺตารํ, โฆรมาสีวิสํ ยถา;  
  
ปปาตมิว คมฺภีรํ, มิฬฺหํ วิย จ ปณฺฑิโตฯ  
</li>
  
<li>
ปหาย  
ปริยุฎฺฐานํ, เนกฺขมฺมมธิมุจฺจติ;  
  
กลฺยาณมิโตฺต วเชฺชสุ, ภยทสฺสาวิ สุพฺพโตฯ  
</li>
  
<li>
กามราควิสํยุโตฺต, โภคธนนิราลโย;  
  
อิจฺฉาโลภวินิมุโตฺต, อมโม อปริคฺคโหฯ  
</li>
  
<li>
โสรโต สขิโล สโณฺห, เมตฺตายโนฺต ทยาปโร;  
  
อนาหฎมโน ธีโร, สนฺตจิโตฺต ขมาปโรฯ  
</li>
  
<li>
หิเตสี สพฺพปาณีนํ,  
  
อิสฺสามเจฺฉรมุจฺจิโต;  
  
โกโธปนาหพฺยาปาท  
  
วิโรโธปสเม รโตฯ  
</li>
  
<li>
อโนลีนมโน โยคี, นิจฺจารทฺธปรกฺกโม;  
  
สุสมาหิตสงฺกโปฺป, วิปฺปสโนฺน อนาวิโลฯ  
</li>
  
<li>
โอกเปฺปโนฺต วิมุจฺจโนฺต, ปญฺญวา ปฎิปตฺติยํ;  
  
ปิหยโนฺต มมายโนฺต, สมฺมาสมฺพุทฺธสาสนํฯ  
</li>
  
<li>
อิติ นีวรณาเปโต, ญาณาโลกชุตินฺธโร;  
  
ปูเชติ สมฺมาสมฺพุทฺธํ, สทฺธมฺมปฎิปตฺติยาฯ  
</li>
  
<li>
หิโรตฺตปฺปคุโณเปโต,  
  
กลฺยาณาจารโคจโร;  
  
มกฺขปฺปลาสรหิโต,  
  
สปฺปติโสฺส สคารโวฯ  
</li>
  
<li>
อชฺชวาจารจาริโตฺต, มายาสาเฐยฺยนิสฺสโฎ;  
  
ถมฺภสารมฺภนิสฺสโงฺค, มทฺทวาจารเปสโลฯ  
</li>
  
<li>
มานาติมานวิมุโข  
, สทฺธมฺมครุสาทโร;  
  
ปรปฺปมาทนิมฺมทฺที, สํเวคพหุโล สทาฯ  
</li>
  
<li>
โวทาตจิตฺตสงฺกโปฺป  
, ปาปิจฺฉามลวชฺชิโต;  
  
มิจฺฉาทิฎฺฐิมติกฺกโนฺต, สทฺธเมฺมสุ ปติฎฺฐิโตฯ  
</li>
  
<li>
เจโตขิลสมุเจฺฉที, วินิพนฺธวิเวฐโก;  
  
มานสํ สมฺปหํเสติ, สํกิเลสวิมุตฺติยาฯ  
</li>
  
<li>
ปวิวิโตฺต อสํสโฎฺฐ, สโนฺต อปฺปิจฺฉตารโต;  
  
อริยาวํสาลงฺกาโร, สุโปฺปโส สุภโร สุขีฯ  
</li>
  
<li>
สเลฺลขวุตฺติ ธุตวา, ปาปาปจยตปฺปโร;  
  
ปาสาทิกสมาจาโร, ปสาทพหุโล มุนิฯ  
</li>
  
<li>
อนุทฺธโต อจปโล,  
  
ทโนฺต คุโตฺต ยตินฺทฺริโย;  
  
เจโตสมาธิครุโก,  
  
สมฺปชาโน สตียุโตฯ  
</li>
  
<li>
อุสฺสาหชาโต สทฺธเมฺม, ฉนฺทชาโต นิรนฺตรํ;  
  
สาตจฺจการี สฺวากาโร, ปฎิปตฺติปรายโณฯ  
</li>
  
<li>
เจโตกาฬกาปคโต, ภาวนารสมุตฺตมํ;  
  
รงฺคํ นิโทฺธตวตฺถํว, สาธุกํ ปฎิคณฺหติฯ  
</li>
  
<li>
อิติ สมฺปาทิตากาโร, ปริสุทฺธมโนรโถ;  
  
นิราทีนวสญฺจาโร, โสตฺถิปโตฺต นิรงฺคโณฯ  
</li>
  
<li>
ปาปคาหวินิมุโตฺต, ราหุมุโตฺตว จนฺทิมา;  
  
คุณรํสิปริกฺขิโตฺต, โสเภติ ชินสาสนํฯ  
</li>
  
<li>
อิจฺจาโลภมโทสญฺจ, โมหาภาวมถาปรํ;  
  
เนกฺขมฺมํ ปวิเวกญฺจ, ตถา นิสฺสรณํ พุโธฯ  
</li>
  
<li>
สมารพฺภ  
วิโสเธโนฺต, อชฺฌาสยมเสสโต;  
  
ธีโร สมฺปฎิปาเทติ, ภาวนาสุขมุตฺตมํฯ  
</li>
  
<li>
ตโต  
ปณีตาธิมุตฺติ, ปลิโพธวินิสฺสโฎ;  
  
ปริปนฺถวินิมุโตฺต, วิคตาวรณาลโยฯ  
</li>
  
<li>
ภาวนานินฺนสนฺตาโน, กลฺลจิโตฺต วิสารโท;  
  
กสิณาทิกมารพฺภ, ภาเวยฺย สมถํ กถํฯ  
</li>
  
<li>
ปถวีกสิณํ ตาว, วิทตฺถิจตุรงฺคุลํ;  
  
กตฺวานารุณวณฺณาย, มตฺติกาย สุมณฺฑลํฯ  
</li>
  
<li>
ยุคมเตฺต ฐเปตฺวาน, ฐาเน สุขนิสินฺนโก;  
  
ปถวีติ สมญฺญาย, กตฺวาโภคํ ตุ ภาวเยฯ  
</li>
  
<li>
อกเตปิ ขลาทิมฺหิ, อกิเจฺฉเนว มณฺฑเล;  
  
นิมิตฺตํ ชายติจฺจาหุ, ปุพฺพโยควโต ปนฯ  
</li>
  
<li>
อาโปมณฺฑลมุคฺคเณฺห, ภาชนาทิคเต ชเล;  
  
เตชมฺหิ เตโชกสิณํ, ปฎจฺฉิทฺทาทิสํคเตฯ  
</li>
  
<li>
สสฺสคฺคาทิมฺหิ กมฺมเนฺต, วาโยกสิณมณฺฑลํ;  
  
ปฎิภาคสมาจาโร, ผุฎฺฐฎฺฐาเนว ชายติฯ  
</li>
  
<li>
นีลาทิกสิณํ วเตฺถ, ปุเปฺผ วา วณฺณธาตุยํ;  
  
อากาสมณฺฑลํ ภิตฺติ-ฉิทฺทาทิมฺหิ อุปฎฺฐิตํฯ  
</li>
  
<li>
ฉิทฺทปฺปวิฎฺฐมาโลกํ, อุคฺคเณฺหยฺย ปติฎฺฐิตํ;  
  
สูริยาโลกาทิเภทํ, ภูมิยํ วาถ ภิตฺติยํฯ  
</li>
  
<li>
ทสธา กสิเณเสฺววํ, ยตฺถ กตฺถจิ โยคิโน;  
  
ปริกมฺมํ กโรนฺตสฺส, อุคฺคโห นาม ชายติฯ  
</li>
  
<li>
จิตฺตสฺสุปฎฺฐิเต ตสฺมิํ, ปสฺสนฺตเสฺสว จกฺขุนา;  
  
อุคฺคหมฺหิ นิมิตฺตมฺหิ, ปฎิปาเทยฺย ภาวนํฯ  
</li>
  
<li>
วิเกฺขปํ วินิวาเรโนฺต, ปริปเนฺถ วิราชยํ;  
  
นิมิตฺตาภิมุเขเนว, มานสํ ปฎิปาทเยฯ  
</li>
  
<li>
อาเสวนฺตสฺส  
  
ตเสฺสวํ, จิตฺตํ โหติ สมาหิตํ;  
  
สํเกฺลสา สนฺนิสีทนฺติ, ปฎิภาโค จ ชายติฯ  
</li>
  
<li>
ตตฺถ ปณฺณตฺติสงฺขาเต, นิมิเตฺต ภาวนามเย;  
  
ตเถว ปฎิภาคมฺหิ, ตโต ยุเญฺชยฺย ภาวนํฯ  
</li>
  
<li>
ตตฺถาธิมุโตฺต สติมา, นิมิตฺตวิธิโกวิโท;  
  
อินฺทฺริยานิ สมาเนโนฺต, สปฺปายมุปลกฺขยํฯ  
</li>
  
<li>
นิคฺคยฺห อุทฺธตํ จิตฺตํ, ปคฺคยฺห ลีนมานสํ;  
  
อูหตํ สมฺปหํเสโนฺต, อุเปกฺขโนฺต สมาหิตํฯ  
</li>
  
<li>
เรณุมฺหิ อุปฺปลทเล, สุเตฺต นาวาย นาฬิยา;  
  
ยถา มธุกราทีนํ, ปวตฺติ สมฺม วณฺณิตาฯ  
</li>
  
<li>
จิตฺตปวตฺติอาการํ, สาธุกํ ลกฺขยํ พุโธ;  
  
ตถา สเมนากาเรน, ปหิตโตฺต ปรกฺกเมฯ  
</li>
  
<li>
สมปฺปวตฺตมาการํ, สลฺลเกฺขตฺวา นิรนฺตรํ;  
  
ปทหนฺตสฺส ตเสฺสวํ, อปฺปนา นาม ชายติฯ  
</li>
  
<li>
ปฎิภาคนิมิตฺตํ ตุ, วเฑฺฒยฺย กสิณํ ปุน;  
  
อุปจารภูมิยํ วา, อปฺปนายํ ว กตฺถจิฯ  
</li>
  
<li>
เอกงฺคุลทฺวงฺคุลาทิ-วเสเนว ยถากฺกมํ;  
  
ผรโนฺต มนสาเยว, นิปุโณ ยาวทิจฺฉกํฯ  
</li>
  
<li>
ตเตฺถวํ ปฐมชฺฌานํ, ปตฺวาน ปคุณํ ตโต;  
  
กตฺวา จิณฺณวสีภูตา, ตมฺหา วุฎฺฐาย ปณฺฑิโตฯ  
</li>
  
<li>
วิตกฺกาทิกถูลงฺคํ, ปหานาย ยถากฺกมํ;  
  
ตเถว ปฎิปชฺชโนฺต, ปโปฺปติ ทุติยาทโยฯ  
</li>
  
<li>
ทสธา กสิณาเนวํ, ภาเวตฺวา ปน โยคิโน;  
  
จตุกฺกปญฺจกชฺฌานํ, กตฺวา วิเกฺขปนิสฺสฎาฯ  
</li>
  
<li>
สุปกฺขาลิตุปเกฺลสา  
, สนฺตจิตฺตา สมาหิตา;  
  
ปวิเวกรสสฺสาทํ, อนุโภนฺติ ยถาสุขํฯ  
</li>
  
<li>
อสุภํ  
ปน ภาเวโนฺต, นิมิตฺตํ ยตฺถ กตฺถจิ;  
  
อุทฺธุมาตาทิเภทมฺหิ, อุคฺคเณฺหยฺยาสุเภ กถํ?  
</li>
  
<li>
เอกาหาทิมติกฺกนฺตํ, อุทฺธุมาตกมีริตํ;  
  
วิคตจฺฉวิ พีภจฺฉํ, นีลาการํ วินีลกํฯ  
</li>
  
<li>
วิกิณฺณปุพฺพกุธิตํ, ปริภินฺนํ วิปุพฺพกํ;  
  
วิเจฺฉทิตงฺคปจฺจงฺคํ, วิจฺฉิทฺทกํ กเฬวรํฯ  
</li>
  
<li>
วิวิธาการปาเณหิ, ขชฺชมานํ วิขาทิตํ;  
  
วินาสิตงฺคปจฺจงฺคํ, วิกฺขิตฺตนฺติ ปวุจฺจติฯ  
</li>
  
<li>
ปาทาทิภงฺควิกฺขิตฺตํ, หตวิกฺขิตฺตกํ มตํ;  
  
โลหิตํ โลหิตากิณฺณํ, ปุฬวํ กิมิสงฺกุลํฯ  
</li>
  
<li>
อฎฺฐิสงฺขลิกามตฺตํ, อฎฺฐิกนฺติ จ สพฺพถา;  
  
สณฺฐานาการเภเทน, ทสธาสุภเทสนาฯ  
</li>
  
<li>
ตเตฺถวํ ทสธา เภเท, นิชฺชีวกุณปาสุเภ;  
  
อุชฺฌิเต ภูมิภาคสฺมิํ, มตกาเย กเฬวเรฯ  
</li>
  
<li>
ลพฺภมานกมาการํ, โอโลเกตฺวา สลกฺขณํ;  
  
อุคฺคเหตฺวาน จิเตฺตน, ตํตํนาเมน ภาวเยฯ  
</li>
  
<li>
ปฎิกูลญฺจ เชคุจฺฉํ, ทุคฺคนฺธญฺจ วิรูปกํ;  
  
หรายิตมชญฺญญฺจ, หีฬิตํ วิกฺขิตาสิวํฯ  
</li>
  
<li>
อิเจฺจวมสุภากาเร,  
  
กตฺวาโภคํ ตุ โยคิโน;  
  
ภาเวนฺตสฺสุปจาโร จ,  
  
ปฎิภาโค จ ชายติฯ  
</li>
  
<li>
ปฎิภาคนิมิตฺตํ  
ตุ, อุปจาเรน เสวโต;  
  
อเปฺปติ ปฐมชฺฌาน-เมเตฺถวํ สมเถ นโยฯ  
</li>
  
<li>
วินา  
สทฺธมฺมํ ปนิทํ, สรีรํ พาลนนฺทิตํ;  
  
วิปตฺติปริโยสานํ, อวสฺสํ เภทคามิกํฯ  
</li>
  
<li>
ยถา อิทํ ตถา เอตํ, ยถา เอตํ ตถา อิทํ;  
  
ชีวมานญฺจ นิชฺชีวเมว ธมฺมปรายณํฯ  
</li>
  
<li>
สภาโว โสปิ เทหสฺส,  
  
สพฺพสฺสาปิ จ สพฺพถา;  
  
วิจิตพฺพา ธิเรนาปิ,  
  
เอสายํ นิยตา คติฯ  
</li>
  
<li>
อนิจฺจํ ขยธมฺมญฺจ, ทุกฺขเมว ภยาวหํ;  
  
อนตฺตา จ ปราภูตา, วิพฺภิชฺชติ ขเณ ขเณฯ  
</li>
  
<li>
วินาสมานสฺสาการํ, ตเตฺถวํ ปน ปสฺสโต;  
  
วิปสฺสนาภาวนาติ, ตมีเรนฺติ ตถาคตาฯ  
</li>
  
<li>
ภาวนํ ทุวิธเมฺปตํ, ภาเวนฺติ ปุน ปณฺฑิตา;  
  
ชีวมาเนปิ กายมฺหิ, ตํตทาการสมฺภเวฯ  
</li>
  
<li>
ชีวมาโนปิ กาโยยํ,  
  
กุณโปว สภาวโต;  
  
ตมลงฺการปฎิจฺฉโนฺน,  
  
พาลานํ น ปกาสติฯ  
</li>
  
<li>
พหิ มฎฺฐมุปฎฺฐาติ, อโนฺต กุณปปูริตํ;  
  
อุคฺฆรนฺตํ ปคฺฆรนฺตํ, นวทฺวารมลสฺสวํฯ  
</li>
  
<li>
สรีรํ นิจฺจทุคฺคนฺธํ, นานากิมิสมากุลํ;  
  
ตจมํสปฎิจฺฉนฺนํ, อฎฺฐิปญฺชรสณฺฐิตํฯ  
</li>
  
<li>
วจฺจกูปมิทํ  
นาม, ทฺวตฺติํสาสุจิปูริตํ;  
  
นรานุกฺการภูมีว, เนกวสฺสคโณจิตาฯ  
</li>
  
<li>
สุสานคมโนสานํ, พหุสาธารณาสุภํ;  
  
คณฺฑภูตํ สลฺลภูตํ, พหุทุกฺขนิพนฺธนํฯ  
</li>
  
<li>
นานาพฺยาธิสมากิณฺณํ  
, นาโนปทฺทวสํกุลํ;  
  
นานานตฺถสโมธานํ, นานาสํเกฺลสวตฺถุกํฯ  
</li>
  
<li>
โปสิตมฺปิ จิรํ กาลํ, มมํการมมายิตํ;  
  
ลหุทุชฺชนมิโตฺตว, ปีฬิตํ สมฺปทุสฺสติฯ  
</li>
  
<li>
ปริหายติ นิสฺสารํ, ชรตาปิ ตํ โยพฺพนํ;  
  
มจฺจุภชฺชิตมจฺจนฺต-มเสสํ ปริภิชฺชติฯ  
</li>
  
<li>
ตถาปิ ชาลสนฺตาโน, พหุสมฺภารสงฺขโต;  
  
วตฺถาลงฺการสญฺฉโนฺน, มาลาคนฺธาทิโสภิโตฯ  
</li>
  
<li>
สวิญฺญตฺติวิกาเรหิ, วิจิตฺตาการมณฺฑิโต;  
  
กาโย ลีฬวิลาเสหิ, ปลเมฺภติ มหาชนํฯ  
</li>
  
<li>
วญฺจิตา เยน ทุเมฺมธา, กามเกฺลสมลีมยา;  
  
ปูเรนฺติ จตุราปายํ, มารเธยฺยานุสาริโนฯ  
</li>
  
<li>
เอวมาทีนวํ ญตฺวา, ปูติกาเย วิจกฺขณา;  
  
อสุภาทิกมาการ-มารพฺภ ฉนฺทุปฎฺฐหุํฯ  
</li>
  
<li>
ยสฺมิํ ปตนฺติ กุณเป วิปรีตสญฺญา,  
  
สํเกฺลสปาปวสคา วิสมํ จรนฺตา;  
  
ตํ ปสฺสเถตมสุภมฺปิ วินาสธมฺมํ,  
  
อิเจฺจวมาห สุคโต ทสธา วิภาคํฯ  
</li>
  
<li>
สตฺถารา กสิณญฺจ ยํ ทสวิธํ วิเกฺขปวิกฺขมฺภนํ,  
  
กามเกฺลสวินาสนํ ทสวิธํ ยญฺจาสุภํ ภาสิตํ;  
  
ทิพฺพพฺรหฺมสุขาวหํ  
สมปทํ วิโชฺชทยํ โยคินา,  
  
กมฺมฎฺฐานมลํ ตมุตฺตมคุเณนาเสวิตํ เสวิตุํฯ  
</li>
  
อิติ นามรูปปริเจฺฉเท กสิณาสุภวิภาโค นาม  
</li>
  
อฎฺฐโม ปริเจฺฉโทฯ  
</li>
  
  
  
  
  