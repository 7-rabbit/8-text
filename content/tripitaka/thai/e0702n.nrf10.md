<h1>๑๐. จินรฎฺฐสาสนวํสกถามโคฺค</h1>
<p> ตโต ปรํ ปวกฺขามิ จีนรฎฺฐสาสนวํสกถามคฺคํ ยถาฎฺฐวิตมาติกาวเสนฯ</p>


<p>ตติยสงฺคีตาวสาเน หิ มหาโมคฺคลิปุตฺตติสฺสเตฺถโร มชฺฌิมเตฺถรํ จินรฎฺฐํ เปเสสิ,-ตฺวํ เอตํ รฎฺฐํ คนฺตฺวา เอตฺถ สาสนํ ปติฎฺฐาเปหีติฯ</p>


<p>มชฺฌิมเตฺถโรจ กสฺสปโคตฺตเรน อฬกเรวเตฺถเรน ทุนฺทภิยเตฺถเรน มหาเรวเตฺถเรนจ สทฺธิํ หิมวนฺตปฺปเทเส ปญฺจจีนรฎฺฐํ คนฺตฺวา ธมฺมจกฺกปฺปวตฺตนสุตฺตนฺตกถายตํ เทสํ ปสาเทตฺวา อสีติปาณโกฎิโย มคฺคผลรตนานิ ปฎิลาเภสิฯ ปญฺจปิจ เต เถรา ปญฺจรฎฺฐานิ ปสาเทสุํฯ เอกเมกสฺส สนฺติเก สหสฺสมตฺตา ปพฺพชิํสุฯ เอวํ เต ตตฺถ สาสนํ ปติฎฺฐาเปสุํฯ</p>


<p>
คนฺตฺวา มชฺฌิมเตฺถโร, หิมวนฺตํ ปสาทยิ;  
  
ยกฺขเสนํ ปกาเสโนฺต, ธมฺมจกฺกปฺปวตฺตนนฺติฯ  
</p>
  
<p>ตตฺถ กิร มนุสฺสา เยภุเยฺยน จนฺทีปรมีสฺวารานํ ยกฺขานํ ปูชํ  กโรนฺติฯ เตเนว เต ปญฺจ เถรา เตสํ ยกฺขเสนํ ปกาสยิตฺวา ธมฺมํ เทเสสุํฯ กสฺมีรคนฺธารรฎฺฐํ ปน กทาจิ กทาจิ จีนรฎฺฐินฺทสฺส วิชิตํ โหติ, กทาจิ กทาจิ ปน วิสุํ โหติฯ ตทา ปน วิสุํเยว อโหสีติ ทฎฺฐพฺพํฯ</p>


<p>จีรนเฎฺฐ ปน ภควโต สาสนํ ทุพฺพลํเยว หุตฺวา อฎฺฐาสิ, น ถิรํ หุตฺวาฯ เตเนว อิทานิ ตตฺถ กตฺถจิเยว สาสนํ ฉายามตฺตํว ปญฺญายติ, วาตเวเคน วิกิณฺณอพฺภํวิย ติฎฺฐตีติฯ</p>

</p>

</p>

</p>


<p>เอตฺตาวตาจ –</p>


<p>
ลงฺกาคเตน สเนฺตน, จิตฺรญาเณน ภิกฺขุนา;  
  
สรณงฺกรนาเมน, สทฺธมฺมฎฺฐิติกามินาฯ  
</p>
  
<p>
ทูรโตเยว ทีปมฺหา, สุมงฺคเลน โชตินา;  
  
วิสุทฺธสีลินาเจว, ทีปนฺตรฎฺฐภิกฺขุนาฯ  
</p>
  
<p>
อเญฺญหิจาภิยาจิโต, ปญฺญาสามีติ นามโก;  
  
อกาสิํ สุฎฺฐุกํ คนฺถํ, สาสนวํสปฺปทีปิกํฯ  
</p>
  
<p>
ทฺวิสเตจ สหเสฺสจ, เตวีสาธิเก คเต;  
  
ปุณฺณายํ มิคสีรสฺส, นิฎฺฐํ คตาว สพฺพโสฯ  
</p>
  
<p>
โกจิ เอเตฺถว โทโส เจ, ปญฺญายติ สุจิตฺตกา;  
  
ตํ ขมนฺตุ จ สุทฺธิยา, คณฺหนฺตุ ยุตฺติกํ หเวติฯ  
</p>
  
  
  
  
  