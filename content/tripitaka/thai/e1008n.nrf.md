<h1>จาณกฺยนีติปาฬิ</h1>
<ol>
<li>
นานาสโตฺถ  
ทฺธตํ วเกฺข,  
  
ราช นีติ สมุจฺจยํ;  
  
สพฺพ พีช มิทํ สตฺถํ,  
  
จาณกฺยํ สารสงฺคหํฯ  
</li>
  
<li>
มูลสุตฺตํ ปวกฺขามิ,  
  
จาณเกฺยน ยโถทิตํ;  
  
ยสฺส วิญฺญาน มเตฺตน,  
  
มูโฬฺห ภวติ ปณฺฑิโตฯ  
</li>
  
<li>
วิทุตฺตํ  
นรปจฺจญฺจ,  
  
เนวตุลฺยํ กุทาจนํ;  
  
สเทเส ปุชฺชเต ราชา,  
  
วิทู สพฺพตฺถ ปุชฺชเตฯ  
</li>
  
<li>
ปณฺฑิเต  
จ คุณา สเพฺพ,  
  
มูเฬฺห โทสา หิ เกวลํ;  
  
ตสฺมา มูฬฺหสหเสฺสสุ,  
  
ปโญฺญ เอโก วิสิสฺยเตฯ  
</li>
  
<li>
มาตริว  
ปรทาเรสุ,  
  
ปรทเพฺพสุ เลฎฺฎุว;  
  
อตฺตนิว สพฺพภูเตสุ,  
  
โย ปสฺสติ สปณฺฑิโตฯ  
</li>
  
<li>
กิํกุเลน วิสาเลน,  
  
คุณหีโน ตุ โยนโร;  
  
อกุลิโนปิ สตฺถโญฺญ,  
  
เทวตาหิปิ ปุชฺชเตฯ  
</li>
  
<li>
รูปโยพฺพนสมฺปนฺนา  
,  
  
วิสาลกุลสมฺภวา;  
  
วิชฺชาหีนา นโสภเนฺต,  
  
นิคฺคนฺธา อิว กิํสุกาฯ  
</li>
  
<li>
ตารานํ  
ภูสณํ จโนฺท,  
  
นารีนํ ภูสณํ ปติ;  
  
ปุถพฺยา ภูสณํ ราชา,  
  
วิชฺชา สพฺพสฺส ภูสณํฯ  
</li>
  
<li>
มาตา สตฺตุ ปิตา เวรี,  
  
เยน พาโล นปาฎฺฐิโต;  
  
น โสภเต สภามเชฺฌ,  
  
หํสมเชฺฌ พโกยถาฯ  
</li>
  
<li>
วรเมโก  
คุณี ปุโตฺต,  
  
น จ มูฬฺหสเตหิปิ;  
  
เอโก จโนฺท ตโม หนฺติ,  
  
น จ ตารคเณหิปิฯ  
</li>
  
<li>
ลาลเย  
ปญฺจวสฺสานิ,  
  
ทสวสฺสานิ ตาลเย;  
  
ปเตฺต ตุ โสฬเส วเสฺส,  
  
ปุตฺตํ มิตฺตํว อาจเรฯ  
</li>
  
<li>
ลาลเน  
พหโว โทสา,  
  
ตาลเน พหโว คุณา;  
  
ตสฺมา ปุตฺตญฺจ สิสฺสญฺจ,  
  
ตาลเย น ตุ ลาลเยฯ  
</li>
  
<li>
เอเกนาปิ  
สุวเกฺขน,  
  
ปุปฺผิเตน สุคนฺธินา;  
  
วาสิตสฺส วนํ สพฺพํ,  
  
สุปุเตฺตน กุลํยถาฯ  
</li>
  
<li>
เอกสฺสาปิ  
กุวกฺขสฺส,  
  
โกฎรเฎฺฐน อคฺคินา;  
  
ทยฺหเต หิ วนํ สพฺพํ,  
  
กุปุเตฺตน กุลํ ยถาฯ  
</li>
  
<li>
ทูรโต โสภเต มูโฬฺห,  
  
ลมฺพมาน ปฎาวุโต;  
  
ตาวญฺจ โสภเต มูโฬฺห,  
  
ยาว กิญฺจิ นภาสเตฯ  
</li>
  
<li>
วิสโต  
อมตํ คายฺหํ,  
  
อเมชฺฌาอปิ กญฺจนํ;  
  
นีจโต อุตฺตมา วิชฺชา,  
  
ถีรตฺนํ ทุกฺกุลาอปิฯ  
</li>
  
<li>
อุสฺสเว  
พฺยสเนเจว,  
  
ทุพฺภิเกฺข สตฺตุวิคฺคเห;  
  
ราชทฺวาเร สุสาเนจ,  
  
โย ติฎฺฐติ สพนฺธโวฯ  
</li>
  
<li>
ปโรเกฺข กิจฺจหนฺตารํ,  
  
ปจฺจเกฺข ปิยวาทินํ;  
  
วชฺชเย ตาทิสํ มิตฺตํ,  
  
วิสกุมฺภํ ปโยมุขํฯ  
</li>
  
<li>
สกิํ  
ทุฎฺฐญฺจ มิตฺตํ โย,  
  
ปุน สนฺธาตุ มิจฺฉติ;  
  
สมจฺจุ มุปคณฺหาติ,  
  
คพฺภ มสฺสตรี ยถาฯ  
</li>
  
<li>
น  
วิสฺสเส อวิสฺสตฺถํ,  
  
มิตฺตญฺจาปิ น วิสฺสเส;  
  
กทาจิ กุปิตํ มิตฺตํ,  
  
สพฺพโทสํ ปกาสเยฯ  
</li>
  
<li>
ชานิยา  
เปสเน ภเจฺจ,  
  
พนฺธเว พฺยสนาคเม;  
  
มิตฺตญฺจา ปทิกาเลจ,  
  
ภริยญฺจ วิภวกฺขเยฯ  
</li>
  
<li>
อุปการคฺคหิเตน,  
  
สตฺตุนาสตฺตุมุทฺธเร;  
  
ปาทลคฺคํ กรเฎฺฐน,  
  
กณฺฎเกเนว กณฺฎกํฯ  
</li>
  
<li>
น  
มิตฺตํ โกจิ กสฺสจิ,  
  
น โกจิ ริปุ กสฺสจิ;  
  
การเณน หิ ญายติ,  
  
มิตฺตานิ จ ริปู ตถาฯ  
</li>
  
<li>
ทุชฺชโน  
ปิยวาที จ,  
  
เนตํ วิสฺสาสการณํ;  
  
มธุ ติฎฺฐติ ชิวฺหเคฺค,  
  
หทเย ตุ หลาหลํฯ  
</li>
  
<li>
ทุชฺชโน ปริหนฺตโพฺพ,  
  
วิชฺชายา ลงฺกโตปิ สํ;  
  
มณินา ภูสิโต สโปฺป,  
  
กิเม โส นภยํ กโรฯ  
</li>
  
<li>
สโปฺป  
กูโร ขโล กูโร,  
  
สปฺปา กูรตโร ขโล;  
  
มโนฺต สธิวโส สโปฺป,  
  
ขโล เกน นิวายฺยเตฯ  
</li>
  
<li>
นขีนญฺจ  
นทีนญฺจ,  
  
สิงฺคีนํ สตฺถปาณินํ;  
  
วิสฺสาโส เนวกาตโพฺพ,  
  
ถีสุ ราชกุเลสุ จฯ  
</li>
  
<li>
หตฺถี  
หตฺถสหเสฺสน,  
  
สตหเตฺถน วาชิโน;  
  
สิงฺคิโน ทสหเตฺถน,  
  
ฐานจาเคน ทุชฺชโนฯ  
</li>
  
<li>
อาปทตฺถํ  
ธนํ รเกฺข,  
  
ทารํ รเกฺข ธเนหิปิ;  
  
อตฺตานํ สตตํ รเกฺข,  
  
ทาเรหิปิ ธเนหิปิฯ  
</li>
  
<li>
ปรทารํ ปรทพฺพํ,  
  
ปริวาทํ ปรสฺส จ;  
  
ปริหาสํ คุรุฎฺฐาเน,  
  
จาปลฺยญฺจ วิวชฺชเยฯ  
</li>
  
<li>
จเช  
เอกํ กุลสฺสเตฺถ,  
  
คามสฺสเตฺถ กุลํ จเช;  
  
คาม ชนปทสฺสเตฺถ,  
  
อตฺตเตฺถ ปถวิํ จเชฯ  
</li>
  
<li>
จลเตฺยเกน  
ปาเทน,  
  
ติฎฺฐ เตฺยเกน พุทฺธิมา;  
  
นาสมิกฺขฺย ปรํ ฐานํ,  
  
ปุพฺพมายตนํ จเชฯ  
</li>
  
<li>
ลุทฺธ มเตฺถน คเณฺหยฺย,  
  
ถทฺธ มญฺชลี กมฺมุนา;  
  
มูฬฺหํ ฉโนฺท นุวเตฺตน,  
  
ตถา ตเถน ปณฺฑิตํฯ  
</li>
  
<li>
อตฺถนาสํ  
มโนตาปํ,  
  
เคเห ทุจฺจริตานิ จ;  
  
วญฺจนญฺจ ปมาณญฺจ,  
  
มติมา น ปกาสเยฯ  
</li>
  
<li>
ธนธญฺญปฺปโยเคสุ  
,  
  
ตถา วิชฺชาคเมสุ จ;  
  
อาหาเร พฺยวหาเร จ,  
  
จตฺตลโชฺช สทา ภเวฯ  
</li>
  
<li>
ธนิโน โสตฺถิโย ราชา,  
  
นที เวโชฺช ตุ ปญฺจโม;  
  
ปญฺจ ยตฺร นวิชฺชเนฺต,  
  
ตตฺร วาสํ นการเยฯ  
</li>
  
<li>
ยสฺมิํเทเส  
น สมฺมานํ,  
  
น ปีติ นจ พนฺธวา;  
  
น จ วิชฺชาคโม โกจิ,  
  
ตํเทสํ ปริวชฺชเยฯ  
</li>
  
<li>
มนสา  
จินฺติตํ กมฺมํ,  
  
วจสา นปกาสเย;  
  
อญฺญลกฺขิต การิยสฺส,  
  
ยโต สิทฺธิ นชายเตฯ  
</li>
  
<li>
กุเทสญฺจ  
กุวุตฺติญฺจ,  
  
กุภริยํ กุนทิํ ตถา;  
  
กุทพฺพญฺจ กุโภชฺชญฺจ,  
  
วชฺชเย ตุ วิจกฺขโณฯ  
</li>
  
<li>
อิณเสโสคฺคิ เสโส จ,  
  
พฺยาธิเสโส ตเถว จ;  
  
ปุน จ วฑฺฒเต ยสฺมา,  
  
ตสฺมา เสสํ นการเยฯ  
</li>
  
<li>
จินฺตา  
ชโร มนุสฺสานํ,  
  
วตฺถานํ อาตโป ชโร;  
  
อโสภคฺยํ ชโร ถีนํ,  
  
อสฺสานํ เมถุนํ ชโรฯ  
</li>
  
<li>
อตฺถิ  
ปุโตฺต วเส ยสฺส,  
  
ภโจฺจ ภริยา ตเถว จ;  
  
อภาเว ปฺยติสโนฺตโส,  
  
สคฺคโฎฺฐ โส มหีตเลฯ  
</li>
  
<li>
ทุฎฺฐา ภริยา สฐํ มิตฺตํ,  
  
ภโจฺจ จุตฺตรทายโก;  
  
ส สเปฺปจ คเห วาโส,  
  
มจฺจุเรว นสํสโยฯ  
</li>
  
<li>
มาตา  
ยสฺส เคเห นตฺถิ,  
  
ภริยาจา ปิยวาทินี;  
  
อรญฺญํ เตน คนฺตพฺพํ,  
  
ยถา รญฺญํ ตถาคหํฯ  
</li>
  
<li>
อิณกตฺตา  
ปิตา สตฺตุ,  
  
มาตา จ พฺยภิจารินี;  
  
ภริยา รูปวตี สตฺตุ,  
  
ปุโตฺต สตฺตุ อปณฺฑิโตฯ  
</li>
  
<li>
โกกิลานํ  
สโร รูปํ,  
  
นารี รูปํ ปติพฺพตา;  
  
วิชฺชา รูปํ กุรูปานํ,  
  
ขมา รูปํ ตปสฺสินํฯ  
</li>
  
<li>
อวิชฺชํ ชีวนํ สุญฺญํ,  
  
ทิสา สุญฺญา อพนฺธวา;  
  
ปุตฺตหีนํ คหํ สุญฺญํ,  
  
สพฺพสุญฺญา ทลิทฺทตาฯ  
</li>
  
<li>
อทาตา  
วํสโทเสน,  
  
กมฺมโทสา ทลิทฺทตา;  
  
อุมฺมาทา มาตุโทเสน,  
  
ปิตุโทเสน มูฬฺหตาฯ  
</li>
  
<li>
คุรุ  
อคฺคิ ทฺวิชาทีนํ,  
  
วณฺณานํ พฺราหฺมโณ คุรุ;  
  
ปติ เรโก คุรุตฺถีนํ,  
  
สพฺพสฺสาภฺยาคโต คุรุฯ  
</li>
  
<li>
อติทเพฺพ  
หตา ลงฺกา,  
  
อติมาเน จ โกรวา;  
  
อติทาเน พลีพโทฺธ,  
  
สพฺพมจฺจนฺต คหิตํฯ  
</li>
  
<li>
วตฺถหีโน  
ตฺวลงฺกาโร,  
  
ฆตหีนญฺจ โภชนํ;  
  
ถนหีนา จ ยานารี,  
  
วิชฺชาหีนญฺจ ชีวนํฯ  
</li>
  
<li>
โภชฺชํ โภชนสตฺติ จ,  
  
รติสตฺติ วรา ถิโย;  
  
วิภโว ทานสตฺติ จ,  
  
นาปฺปสฺส ตปโส ผลํฯ  
</li>
  
<li>
ปุตฺตปฺปโยชนา  
ทารา,  
  
ปุโตฺต ปิณฺฑปฺปโยชโน;  
  
หิตปฺปโยชนํ มิตฺตํ,  
  
ธนํ สพฺพปฺปโยชนํฯ  
</li>
  
<li>
ทุลฺลภํ  
ปากติกํ วากฺยํ,  
  
ทุลฺลโภ เขมกโร สุโต;  
  
ทุลฺลภา สทิสี ชายา,  
  
ทุลฺลโภ สชโน ปิโยฯ  
</li>
  
<li>
เสเลเสเล  
นมาณิกฺกํ,  
  
มุตฺติกํ น คเชคเช;  
  
สาธโว น หิ สพฺพตฺร,  
  
จนฺทนํ น วเนวเนฯ  
</li>
  
<li>
อโสโจ  
นิทฺธโน ปโญฺญ,  
  
อโสโจ ปณฺฑิตพนฺธโว;  
  
อโสจา วิธวา นารี,  
  
ปุตฺตนตฺต ปติฎฺฐิตาฯ  
</li>
  
<li>
อวิโชฺช ปุริโส โสโจ,  
  
โสจํ เมถุน มปฺปชํ;  
  
นิราหารา ปชา โสจา,  
  
โสจํ รชฺช มราชกํฯ  
</li>
  
<li>
กุเลหิ  
สห สมฺปกฺกํ,  
  
ปณฺฑิเตหิ จ มิตฺตตํ;  
  
ญาตีภิ จ สมํ เมลํ,  
  
กุพฺพาโน นวินสฺสติฯ  
</li>
  
<li>
กฎฺฐา  
วุตฺติ ปราธินา,  
  
กโฎฺฐ วาโส นิราสโย;  
  
นิทฺธโน พฺยวสาโย จ,  
  
สพฺพกฎฺฐา ทลิทฺทตาฯ  
</li>
  
<li>
ตกฺกรสฺส กุโต ธโมฺม,  
  
ทุชฺชนสฺส กุโต ขมา;  
  
เวสิยา จ กุโต เสฺนโห,  
  
กุโต สจฺจญฺจ กามินํฯ  
</li>
  
<li>
เปสิตสฺส  
กุโต มานํ,  
  
โกปนสฺส กุโต สุขํ;  
  
ถีนํ กุโต สติตฺตญฺจ,  
  
กุโต เมตฺตี ขลสฺส จฯ  
</li>
  
<li>
ทุพฺพลสฺส  
พลํ ราชา,  
  
พาลานํ โรทนํ พลํ;  
  
พลํมูฬฺหสฺส โมนิตฺตํ,  
  
โจรานํ อตถํ พลํฯ  
</li>
  
<li>
โย  
ธุวานิ ปริจฺจชฺช,  
  
อธุวํ ปริเสวติ;  
  
ธุวานิ ตสฺส นสฺสนฺติ,  
  
อธุวํ นฎฺฐเมว จฯ  
</li>
  
<li>
สุกฺกํ มํสํ ถิโย วุทฺธา,  
  
พาลกฺก ตรุณํ ทธิ;  
  
ปภาเต เมถุนํ นิทฺทา,  
  
สชฺชุ ปาณหรานิ ฉ;  
</li>
  
<li>
สชฺชุ  
มํสํ นวนฺนญฺจ,  
  
พาลา ถี ขีรโภชนํ;  
  
ฆตมุโณฺหทกเญฺจว,  
  
สชฺชุ ปาณกรานิ ฉฯ  
</li>
  
<li>
สีหาเทกํ  
พกาเทกํ,  
  
ฉ สุนา ตีณิ คทฺรภา;  
  
วายสา จตุ สิเกฺขถ,  
  
จตฺตาริ กุกฺกุฎาทปิฯ  
</li>
  
<li>
ปภูตมปฺปกิจฺจํ  
วา,  
  
โยนโร กตฺตุมิจฺฉติ;  
  
สํยตเนน กตฺตพฺพํ,  
  
สีหาเทกํ ปกิตฺติตํฯ  
</li>
  
<li>
สพฺพินฺทฺริยานิ สํยม,  
  
พโกว ปติโต ชโน;  
  
กาลเทโสปปนฺนานิ,  
  
สพฺพกิจฺจานิ สาธเยฯ  
</li>
  
<li>
พหฺวาสี  
สาปฺปสนฺตุโฎฺฐ,  
  
สุนิโทฺท สีฆเจตโน;  
  
ปภุภโตฺต จ สูโร จ,  
  
ญาตพฺพา ฉ สุนา คุณาฯ  
</li>
  
<li>
อวิสฺสามํ  
วเห ภารํ,  
  
สีตุณฺหญฺจ นวินฺทติ;  
  
ส สโนฺตโส ตถา นิจฺจํ,  
  
ตีณิ สิเกฺขถ คทฺรภาฯ  
</li>
  
<li>
คุฬฺหเมถุนธมฺมญฺจ,  
  
กาเลกาเล จ สงฺคหํ;  
  
อปฺปมาทมนาลสฺยํ,  
  
จตุ สิเกฺขถ วายสาฯ  
</li>
  
<li>
ยุทฺธญฺจ  
ปาตรุฎฺฐานํ,  
  
โภชนํ สห พนฺธุหิ;  
  
ถิยํ อาปทคฺคตํ รเกฺข,  
  
จตุ สิเกฺขถ กุกฺกุฎาฯ  
</li>
  
<li>
โกติภาโร  
สมตฺถานํ,  
  
กิํทูรํ พฺยวสายินํ;  
  
โก วิเทโส สวิชฺชานํ,  
  
โก ปโร ปิยวาทินํฯ  
</li>
  
<li>
ภยสฺส กถิโต ปโนฺถ,  
  
อินฺทฺริยานมสํยโม;  
  
ตชฺชโย สมฺปทามโคฺค,  
  
เยนิฎฺฐํ เตน คมฺยเตฯ  
</li>
  
<li>
น  
จ วิชฺชาสโม พนฺธุ,  
  
น จ พฺยาธิสโม ริปุ;  
  
นจาปจฺจสโม เสฺนโห,  
  
น จ เทวา ปรํ พลํฯ  
</li>
  
<li>
สมุทฺทาวรณา  
ภูมิ,  
  
ปาการาวรณํ คหํ;  
  
นรินฺทาวรณา เทสา,  
  
จาริตฺตาวรณา ถิโยฯ  
</li>
  
<li>
ฆตกุมฺภสมา นารี,  
  
ตตฺตงฺคาร สโม ปุมา;  
  
ตสฺมา ฆตญฺจ อคฺคิญฺจ,  
  
เนกตฺร ถปเย พุโธฯ  
</li>
  
<li>
อาหาโร  
ทฺวิคุโณ ถีนํ,  
  
พุทฺธิ ตาสํ จตุคฺคุโณ;  
  
ฉคุโณ พฺยวสาโย จ,  
  
กาโมจฎฺฐคุโณ มโตฯ  
</li>
  
<li>
ชิณฺณมนฺนํ  
ปสํเสยฺย,  
  
ภริยํ คตโยพฺพนํ;  
  
รณา ปจฺจาคตํ สูรํ,  
  
สสฺสญฺจ เคหมาคตํฯ  
</li>
  
<li>
อสนฺตุฎฺฐา  
ทฺวิชา นฎฺฐา,  
  
สนฺตุฎฺฐาอิว ปาถิวา;  
  
สลชฺชา คณิกา นฎฺฐา,  
  
นิลฺลชฺชา จ กุลิตฺถิโยฯ  
</li>
  
<li>
อวํสปติโต ราชา,  
  
มูฬฺหปุโตฺต จ ปณฺฑิโต;  
  
อธเนน ธนํ ปาปฺย,  
  
ติณํว มญฺญเต ชนํฯ  
</li>
  
<li>
พฺรหฺมหาปิ  
นโร ปุโชฺช,  
  
ยสฺสตฺถิ วิปุลํ ธนํ;  
  
สสิโน ตุลฺยวํโสปิ,  
  
นิทฺธโน ปริภูยเตฯ  
</li>
  
<li>
โปตฺถกฎฺฐา  
ตุ ยาวิชฺชา,  
  
ปรหตฺถคตํ ธนํ;  
  
กิจฺจกาเล สมุปฺปเนฺน,  
  
น สาวิชฺชา น ตทฺธนํฯ  
</li>
  
<li>
ปาทปานํ ภยํ วาตา,  
  
ปทฺมานํ สิสิรา ภยํ;  
  
ปพฺพตานํ วชีรมฺหา,  
  
สาธูนํ ทุชฺชนา ภยํฯ  
</li>
  
<li>
ปเญฺญ  
นิยุชฺชมาเน ตุ,  
  
สนฺติ รโญฺญ ตโยคุณา;  
  
ยโส สคฺคนิวาโส จ,  
  
วิปุโล จ ธนาคโมฯ  
</li>
  
<li>
มูเฬฺห  
นิยุชฺชมาเนตุ,  
  
ขตฺติยสฺสาคุณา ตโย;  
  
อยโส จตฺถนาโส จ,  
  
นรเก คมนํ ตถาฯ  
</li>
  
<li>
พหูมูฬฺหสงฺฆาเตหิ,  
  
อโญฺญญฺญปสุวุตฺติภิ;  
  
ปจฺฉาทฺยเนฺต คุณา สเพฺพ,  
  
เมเฆหิว ทิวากโรฯ  
</li>
  
<li>
ยสฺส เขตฺตํ นทีตีเร,  
  
ภริยาปิ ปรปฺปิยา;  
  
ปุตฺตสฺส วินโย นตฺถิ,  
  
มจฺจุเรว นสํสโยฯ  
</li>
  
<li>
อสมฺภาพฺยํ  
นวตฺตพฺพํ,  
  
ปจฺจกฺขมปิ ทิสฺสเต;  
  
สิลา ตรติ ปานียํ,  
  
คีตํ คายติ วานโรฯ  
</li>
  
<li>
สุภิกฺขํ  
กสเก นิจฺจํ,  
  
นิจฺจํ สุข มโรคิเก;  
  
ภริยา ภตฺตุ ปิยา ยสฺส,  
  
ตสฺส นิโจฺจสฺสวํ คหํฯ  
</li>
  
<li>
เหลสฺส กมฺมนาสาย,  
  
พุทฺธินาสาย นิทฺธนํ;  
  
ยาจนา มานนาสาย,  
  
กุลนาสาย โภชนํฯ  
</li>
  
<li>
เสวิตโพฺพ  
มหาวโกฺข,  
  
ผลจฺฉายา สมนฺวิโต;  
  
ยทิ เทวา ผลํ นตฺถิ,  
  
ฉายา เกน นิวารเยฯ  
</li>
  
<li>
ปฐเม  
นชฺชิตา วิชฺชา,  
  
ทุตีเย นชฺชิตํ ธนํ;  
  
ตตีเย นชฺชิตํ ปุญฺญํ,  
  
จตุเตฺถ กิํกริสฺสติฯ  
</li>
  
<li>
นทีกูเลจ เย วกฺขา,  
  
ปรหตฺถคตํ ธนํ;  
  
กิจฺจํ ถีโคจรํ ยสฺส,  
  
สพฺพํ ตํ วิผลํ ภเวฯ  
</li>
  
<li>
กุเทสมาสชฺช  
กุโตตฺถสญฺจโย,  
  
กุปุตฺตมาสชฺช กุโต ชลญฺชลี;  
  
กุเคหินิํ ปาปฺย คเห กุโต สุขํ,  
  
กุสิสฺสมชฺฌาปยโต กุโต ยโสฯ  
</li>
  
<li>
กูโปทกํ  
วฎจฺฉายา,  
  
สามา ถีจิฎฺฐกาลยํ;  
  
สีตกาเล ภเว อุณฺหํ,  
  
คิมฺหกาเล จ สีตลํฯ  
</li>
  
<li>
วิสํ  
จงฺกมนํ รตฺติํ,  
  
วิสํ รโญฺญนุกุลตา;  
  
วิสํ ถีปิ อญฺญาสตฺตา,  
  
วิสํ พฺยาธิ อเวกฺขิโตฯ  
</li>
  
<li>
ทุรธีตา  
วิสํ วิชฺชา,  
  
อชิเณฺณ โภชนํ วิสํ;  
  
วิสํ โคฎฺฐี ทลิทฺทสฺส,  
  
วุทฺธสฺส ตรุณี วิสํฯ  
</li>
  
<li>
ปโทเส  
นิหโต ปโนฺถ,  
  
ปติตา นิหตา ถิโย;  
  
อปฺปพีชํ หตํ เขตฺตํ,  
  
ภจฺจโทสา หโต ปภูฯ  
</li>
  
<li>
หตมโสตฺติยํ สทฺธํ,  
  
หโต ยโญฺญ ตฺวทกฺขิโณ;  
  
หตา รูปวตี วญฺฌา,  
  
หตํ เสนมนายกํฯ  
</li>
  
<li>
เวทเวทงฺค  
ตตฺตโญฺญ,  
  
ชปโหมปรายโน;  
  
อาสีวาทวโจยุโตฺต,  
  
เอส ราชปุโรหิโตฯ  
</li>
  
<li>
กุลสีลคุโณเปโต,  
  
สพฺพธมฺมปรายโน;  
  
ปวีโณ เปสนาทฺยโกฺข,  
  
ธมฺมาทฺยโกฺข วิธียเตฯ  
</li>
  
<li>
อยุเพฺพทกตาภฺยาโส,  
  
สเพฺพสํ ปิยทสฺสโน;  
  
อริยสีลคุโณเปโต,  
  
เอส วโชฺช วิธียเตฯ  
</li>
  
<li>
สกิํทุตฺต  
คหิตโตฺถ,  
  
ลหุหโตฺถ ชิตกฺขโร;  
  
สพฺพสตฺถ สมาโลกี,  
  
ปกโฎฺฐ นาม เลขโกฯ  
</li>
  
<li>
สมตฺตนีติสตฺตโญฺญ,  
  
วาหเน ปูชิตสฺสโม;  
  
สูรวีรคุโณเปโต,  
  
เสนาธฺยโกฺข วิธียเตฯ  
</li>
  
<li>
สุจี  
วากฺยปฎุปฺปโญฺญ,  
  
ปรจิโตฺตปลกฺขโก;  
  
ธีโร ยถาตฺถ วาที จ,  
  
เอส ทูโต วิธียเตฯ  
</li>
  
<li>
ปุตฺตนตฺต คุโณเปโต,  
  
สตฺถโญฺญ ปิฎฺฐปาจโก;  
  
สูโร จ กถิโนเจว,  
  
สูปกาโร ส อุจฺจเตฯ  
</li>
  
<li>
อิงฺคิตา  
การตตฺตโญฺญ,  
  
พลวา ปิยทสฺสโน;  
  
อปฺปมาที สทา ทโกฺข,  
  
ปติหาโร ส อุจฺจเตฯ  
</li>
  
<li>
ยสฺส  
นตฺถิ สยํ ปญฺญา,  
  
สตฺถํ ตสฺส กโรติ กิํ;  
  
โลจเนหิ วิหีนสฺส,  
  
ทปฺปโณ กิํกริสฺสติฯ  
</li>
  
<li>
กิํกริสฺสนฺติ วตฺตาโร,  
  
โสตํ ยตฺถ นวิชฺชเต;  
  
นคฺคกปณเก เทเส,  
  
รชโณ กิํกริสฺสติฯ  
</li>
  
  
  
  
  