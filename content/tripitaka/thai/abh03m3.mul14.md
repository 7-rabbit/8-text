<h1>๗. สตฺตมวโคฺค</h1>
<h3>(๖๓) ๑. สงฺคหิตกถา</h3>
<p> นตฺถิ    เกจิ ธมฺมา เกหิจิ ธเมฺมหิ สงฺคหิตาติ ? อามนฺตาฯ นนุ อตฺถิ เกจิ ธมฺมา เกหิจิ ธเมฺมหิ คณนํ คจฺฉนฺติ อุเทฺทสํ คจฺฉนฺติ ปริยาปนฺนาติ? อามนฺตาฯ หญฺจิ อตฺถิ เกจิ ธมฺมา เกหิจิ ธเมฺมหิ คณนํ คจฺฉนฺติ  อุเทฺทสํ คจฺฉนฺติ ปริยาปนฺนา, โน จ วต เร วตฺตเพฺพ – ‘‘นตฺถิ เกจิ ธมฺมา เกหิจิ ธเมฺมหิ สงฺคหิตา’’ติฯ</p>


<p>จกฺขายตนํ กตมกฺขนฺธคณนํ  คจฺฉตีติ? รูปกฺขนฺธคณนํ คจฺฉตีติฯ หญฺจิ จกฺขายตนํ รูปกฺขนฺธคณนํ คจฺฉติ, เตน วต เร วตฺตเพฺพ – ‘‘จกฺขายตนํ รูปกฺขเนฺธน สงฺคหิต’’นฺติฯ โสตายตนํ…เป.… ฆานายตนํ…เป.… ชิวฺหายตนํ…เป.… กายายตนํ กตมกฺขนฺธคณนํ คจฺฉตีติ? รูปกฺขนฺธคณนํ คจฺฉตีติฯ หญฺจิ กายายตนํ รูปกฺขนฺธคณนํ คจฺฉติ, เตน วต เร วตฺตเพฺพ – ‘‘กายายตนํ รูปกฺขเนฺธน สงฺคหิต’’นฺติฯ</p>


<p>รูปายตนํ…เป.… สทฺทายตนํ…เป.… คนฺธายตนํ…เป.… รสายตนํ…เป.… โผฎฺฐพฺพายตนํ กตมกฺขนฺธคณนํ คจฺฉตีติ? รูปกฺขนฺธคณนํ คจฺฉตีติฯ หญฺจิ โผฎฺฐพฺพายตนํ รูปกฺขนฺธคณนํ คจฺฉติ, เตน วต เร วตฺตเพฺพ – ‘‘โผฎฺฐพฺพายตนํ รูปกฺขเนฺธน สงฺคหิต’’นฺติฯ</p>


<p>สุขา  เวทนา กตมกฺขนฺธคณนํ คจฺฉตีติ? เวทนากฺขนฺธคณนํ คจฺฉตีติฯ หญฺจิ สุขา เวทนา เวทนากฺขนฺธคณนํ คจฺฉติ, เตน วต เร วตฺตเพฺพ – ‘‘สุขา เวทนา เวทนากฺขเนฺธน สงฺคหิตา’’ติฯ ทุกฺขา เวทนา…เป.… อทุกฺขมสุขา เวทนา กตมกฺขนฺธคณนํ คจฺฉตีติ? เวทนากฺขนฺธคณนํ  คจฺฉตีติฯ หญฺจิ อทุกฺขมสุขา เวทนา เวทนากฺขนฺธคณนํ คจฺฉติ, เตน วต เร วตฺตเพฺพ – ‘‘อทุกฺขมสุขา เวทนา เวทนากฺขเนฺธน สงฺคหิตา’’ติฯ</p>


<p>จกฺขุสมฺผสฺสชา สญฺญา กตมกฺขนฺธคณนํ คจฺฉตีติ? สญฺญากฺขนฺธคณนํ คจฺฉตีติฯ หญฺจิ จกฺขุสมฺผสฺสชา สญฺญา สญฺญากฺขนฺธคณนํ คจฺฉติ, เตน วต เร วตฺตเพฺพ – ‘‘จกฺขุสมฺผสฺสชา สญฺญา สญฺญากฺขเนฺธน สงฺคหิตา’’ติฯ โสตสมฺผสฺสชา สญฺญา…เป.… มโนสมฺผสฺสชา สญฺญา กตมกฺขนฺธคณนํ คจฺฉตีติ? สญฺญากฺขนฺธคณนํ คจฺฉตีติฯ หญฺจิ มโนสมฺผสฺสชา  สญฺญา สญฺญากฺขนฺธคณนํ คจฺฉติ, เตน วต เร วตฺตเพฺพ – ‘‘มโนสมฺผสฺสชา สญฺญา สญฺญากฺขเนฺธน สงฺคหิตา’’ติฯ</p>


<p>จกฺขุสมฺผสฺสชา เจตนา…เป.… มโนสมฺผสฺสชา เจตนา กตมกฺขนฺธคณนํ คจฺฉตีติ? สงฺขารกฺขนฺธคณนํ คจฺฉตีติฯ หญฺจิ มโนสมฺผสฺสชา เจตนา สงฺขารกฺขนฺธคณนํ คจฺฉติ, เตน วต เร วตฺตเพฺพ – ‘‘มโนสมฺผสฺสชา เจตนา สงฺขารกฺขเนฺธน สงฺคหิตา’’ติฯ</p>


<p>จกฺขุวิญฺญาณํ …เป.… มโนวิญฺญาณํ กตมกฺขนฺธคณนํ คจฺฉตีติ ? วิญฺญาณกฺขนฺธคณนํ คจฺฉตีติฯ หญฺจิ มโนวิญฺญาณํ วิญฺญาณกฺขนฺธคณนํ คจฺฉติ, เตน วต เร วตฺตเพฺพ – ‘‘มโนวิญฺญาณํ วิญฺญาณกฺขเนฺธน สงฺคหิต’’นฺติฯ</p>


<p> ยถา ทาเมน วา โยเตฺตน วา เทฺว พลิพทฺทา สงฺคหิตา, สิกฺกาย ปิณฺฑปาโต สงฺคหิโต, สา คทฺทุเลน สงฺคหิโต; เอวเมว เต ธมฺมา เตหิ ธเมฺมหิ สงฺคหิตาติ ? หญฺจิ ทาเมน วา โยเตฺตน วา เทฺว พลีพทฺทา สงฺคหิตา, สิกฺกาย  ปิณฺฑปาโต สงฺคหิโต, สา คทฺทุเลน สงฺคหิโต, เตน วต เร วตฺตเพฺพ – ‘‘อตฺถิ เกจิ ธมฺมา เกหิจิ ธเมฺมหิ สงฺคหิตา’’ติ ฯ</p>

</p>


<h2>๗. สตฺตมวโคฺค</h2>
<h3>(๖๔) ๒. สมฺปยุตฺตกถา</h3>
<p> นตฺถิ เกจิ ธมฺมา เกหิจิ ธเมฺมหิ สมฺปยุตฺตาติ? อามนฺตาฯ นนุ อตฺถิ เกจิ ธมฺมา เกหิจิ ธเมฺมหิ สหคตา สหชาตา สํสฎฺฐา เอกุปฺปาทา เอกนิโรธา เอกวตฺถุกา เอการมฺมณาติ? อามนฺตาฯ หญฺจิ อตฺถิ เกจิ ธมฺมา เกหิจิ ธเมฺมหิ สหคตา สหชาตา สํสฎฺฐา  เอกุปฺปาทา เอกนิโรธา เอกวตฺถุกา เอการมฺมณา, โน จ วต เร วตฺตเพฺพ – ‘‘นตฺถิ เกจิ ธมฺมา เกหิจิ ธเมฺมหิ สมฺปยุตฺตา’’ติฯ</p>


<p>เวทนากฺขโนฺธ สญฺญากฺขเนฺธน สหชาโตติ? อามนฺตาฯ หญฺจิ เวทนากฺขโนฺธ สญฺญากฺขเนฺธน สหชาโต, เตน วต เร วตฺตเพฺพ – ‘‘เวทนากฺขโนฺธ สญฺญากฺขเนฺธน สมฺปยุโตฺต’’ติฯ</p>


<p>เวทนากฺขโนฺธ สงฺขารกฺขเนฺธน… วิญฺญาณกฺขเนฺธน สหชาโตติ? อามนฺตาฯ หญฺจิ  เวทนากฺขโนฺธ วิญฺญาณกฺขเนฺธน สหชาโต, เตน วต เร วตฺตเพฺพ – ‘‘เวทนากฺขโนฺธ วิญฺญาณกฺขเนฺธน สมฺปยุโตฺต’’ติฯ</p>


<p>สญฺญากฺขโนฺธ … สงฺขารกฺขโนฺธ… วิญฺญาณกฺขโนฺธ เวทนาขเนฺธน… สญฺญากฺขเนฺธน… สงฺขารกฺขเนฺธน สหชาโตติ? อามนฺตาฯ หญฺจิ วิญฺญาณกฺขโนฺธ สงฺขารกฺขเนฺธน สหชาโต , เตน วต เร วตฺตเพฺพ – ‘‘วิญฺญาณกฺขโนฺธ สงฺขารกฺขเนฺธน สมฺปยุโตฺต’’ติฯ</p>


<p> ยถา ติลมฺหิ เตลํ อนุคตํ อนุปวิฎฺฐํ, อุจฺฉุมฺหิ รโส อนุคโต อนุปวิโฎฺฐ; เอวเมว เต ธมฺมา เตหิ ธเมฺมหิ อนุคตา อนุปวิฎฺฐาติ? น เหวํ วตฺตเพฺพ…เป.…ฯ</p>

</p>


<h2>๗. สตฺตมวโคฺค</h2>
<h3>(๖๕) ๓. เจตสิกกถา</h3>
<p> นตฺถิ เจตสิโก ธโมฺมติ? อามนฺตาฯ นนุ อตฺถิ เกจิ ธมฺมา จิเตฺตน สหคตา สหชาตา สํสฎฺฐา สมฺปยุตฺตา เอกุปฺปาทา เอกนิโรธา เอกวตฺถุกา เอการมฺมณาติ? อามนฺตาฯ หญฺจิ อตฺถิ เกจิ ธมฺมา จิเตฺตน สหคตา สหชาตา สํสฎฺฐา สมฺปยุตฺตา  เอกุปฺปาทา เอกนิโรธา เอกวตฺถุกา เอการมฺมณา, โน จ วต เร วตฺตเพฺพ – ‘‘นตฺถิ เจตสิโก ธโมฺม’’ติฯ</p>


<p>ผโสฺส  จิเตฺตน สหชาโตติ? อามนฺตาฯ หญฺจิ ผโสฺส จิเตฺตน สหชาโต, เตน วต เร วตฺตเพฺพ – ‘‘ผโสฺส เจตสิโก’’ติฯ เวทนา…เป.… สญฺญา… เจตนา… สทฺธา… วีริยํ… สติ… สมาธิ… ปญฺญา… ราโค… โทโส… โมโห…เป.… อโนตฺตปฺปํ จิเตฺตน สหชาตนฺติ? อามนฺตาฯ หญฺจิ อโนตฺตปฺปํ จิเตฺตน สหชาตํ, เตน วต เร วตฺตเพฺพ – ‘‘อโนตฺตปฺปํ เจตสิก’’นฺติฯ</p>


<p> จิเตฺตน สหชาตาติ กตฺวา เจตสิกาติ? อามนฺตาฯ ผเสฺสน สหชาตาติ  กตฺวา ผสฺสสิกาติ ? อามนฺตาฯ จิเตฺตน สหชาตาติ กตฺวา เจตสิกาติ? อามนฺตา ฯ เวทนาย… สญฺญาย… เจตนาย… สทฺธาย… วีริเยน… สติยา… สมาธินา… ปญฺญาย… ราเคน… โทเสน… โมเหน…เป.… อโนตฺตเปฺปน สหชาตาติ กตฺวา อโนตฺตปฺปาสิกาติ ? อามนฺตาฯ</p>


<p> นตฺถิ เจตสิโก ธโมฺมติ? อามนฺตาฯ นนุ วุตฺตํ ภควตา –</p>


<p>
‘‘จิตฺตญฺหิทํ เจตสิกา จ ธมฺมา,  
  
อนตฺตโต สํวิทิตสฺส โหนฺติ;  
  
หีนปฺปณีตํ ตทุภเย วิทิตฺวา,  
  
สมฺมทฺทโส เวทิ ปโลกธมฺม’’นฺติฯ  
</p>
  
<p>อเตฺถว สุตฺตโนฺตติ? อามนฺตาฯ เตน หิ อตฺถิ เจตสิโก ธโมฺมติฯ</p>


<p>นตฺถิ เจตสิโก ธโมฺมติ? อามนฺตาฯ นนุ วุตฺตํ ภควตา  – ‘‘อิธ, เกวฎฺฎ, ภิกฺขุ ปรสตฺตานํ ปรปุคฺคลานํ จิตฺตมฺปิ อาทิสติ เจตสิกมฺปิ อาทิสติ วิตกฺกิตมฺปิ อาทิสติ วิจาริตมฺปิ อาทิสติ – ‘เอวมฺปิ เต มโน, อิตฺถมฺปิ เต มโน, อิติปิ เต จิตฺต’’’นฺติ ฯ อเตฺถว สุตฺตโนฺตติ? อามนฺตาฯ เตน หิ อตฺถิ เจตสิโก ธโมฺมติฯ</p>

</p>


<h2>๗. สตฺตมวโคฺค</h2>
<h3>(๖๖) ๔. ทานกถา</h3>
<p> เจตสิโก  ธโมฺม ทานนฺติ? อามนฺตาฯ ลพฺภา  เจตสิโก ธโมฺม ปเรสํ ทาตุนฺติ? น เหวํ วตฺตเพฺพ …เป.… ลพฺภา เจตสิโก ธโมฺม ปเรสํ ทาตุนฺติ? อามนฺตาฯ ลพฺภา ผโสฺส ปเรสํ ทาตุนฺติ? น เหวํ วตฺตเพฺพ …เป.… ลพฺภา เวทนา…เป.… สญฺญา… เจตนา… สทฺธา… วีริยํ… สติ… สมาธิ… ปญฺญา ปเรสํ ทาตุนฺติ? น เหวํ วตฺตเพฺพ…เป.…ฯ</p>


<p> น  วตฺตพฺพํ – เจตสิโก ธโมฺม ทานนฺติ? อามนฺตาฯ ทานํ อนิฎฺฐผลํ อกนฺตผลํ อมนุญฺญผลํ เสจนกผลํ ทุกฺขุทฺรยํ ทุกฺขวิปากนฺติ? น เหวํ วตฺตเพฺพ…เป.… นนุ ทานํ อิฎฺฐผลํ กนฺตผลํ มนุญฺญผลํ อเสจนกผลํ สุขุทฺรยํ สุขวิปากนฺติ? อามนฺตาฯ หญฺจิ ทานํ อิฎฺฐผลํ กนฺตผลํ มนุญฺญผลํ อเสจนกผลํ สุขุทฺรยํ สุขวิปากํ , เตน วต เร วตฺตเพฺพ – ‘‘เจตสิโก ธโมฺม ทาน’’นฺติฯ</p>


<p>ทานํ อิฎฺฐผลํ วุตฺตํ ภควตา, จีวรํ ทานนฺติ ? อามนฺตาฯ จีวรํ อิฎฺฐผลํ กนฺตผลํ มนุญฺญผลํ อเสจนกผลํ สุขุทฺรยํ สุขวิปากนฺติ? น เหวํ วตฺตเพฺพ…เป.… ทานํ อิฎฺฐผลํ วุตฺตํ ภควตา, ปิณฺฑปาโต เสนาสนํ คิลานปจฺจยเภสชฺชปริกฺขาโร ทานนฺติ? อามนฺตาฯ คิลานปจฺจยเภสชฺชปริกฺขาโร อิฎฺฐผโล กนฺตผโล มนุญฺญผโล อเสจนกผโล สุขุทฺรโย สุขวิปาโกติ? น เหวํ วตฺตเพฺพ…เป.…ฯ</p>


<p> น วตฺตพฺพํ – ‘‘เจตสิโก ธโมฺม ทาน’’นฺติ? อามนฺตาฯ นนุ วุตฺตํ ภควตา –</p>


<p>
‘‘สทฺธา  
หิริยํ กุสลญฺจ ทานํ,  
  
ธมฺมา เอเต สปฺปุริสานุยาตา;  
  
เอตญฺหิ มคฺคํ ทิวิยํ วทนฺติ,  
  
เอเตน หิ คจฺฉติ เทวโลก’’นฺติ  
อ. นิ. ๘.๓๒  
ฯ  
</p>
  
<p>อเตฺถว  สุตฺตโนฺตติ? อามนฺตาฯ เตน หิ เจตสิโก ธโมฺม ทานนฺติฯ</p>


<p>น วตฺตพฺพํ – ‘‘เจตสิโก ธโมฺม ทาน’’นฺติ? อามนฺตาฯ นนุ วุตฺตํ ภควตา – ‘‘ปญฺจิมานิ, ภิกฺขเว, ทานานิ มหาทานานิ อคฺคญฺญานิ รตฺตญฺญานิ วํสญฺญานิ โปราณานิ อสงฺกิณฺณานิ อสงฺกิณฺณปุพฺพานิ, น สงฺกิยนฺติ น สงฺกิยิสฺสนฺติ, อปฺปฎิกุฎฺฐานิ สมเณหิ  พฺราหฺมเณหิ วิญฺญูหิ! กตมานิ ปญฺจ? อิธ, ภิกฺขเว, อริยสาวโก ปาณาติปาตํ ปหาย ปาณาติปาตา ปฎิวิรโต โหติฯ ปาณาติปาตา ปฎิวิรโต, ภิกฺขเว, อริยสาวโก อปริมาณานํ สตฺตานํ อภยํ เทติ อเวรํ เทติ อพฺยาพชฺฌํ  เทติฯ อปริมาณานํ สตฺตานํ อภยํ ทตฺวา อเวรํ ทตฺวา อพฺยาพชฺฌํ ทตฺวา อปริมาณสฺส อภยสฺส อเวรสฺส อพฺยาพชฺฌสฺส ภาคี โหติฯ อิทํ, ภิกฺขเว , ปฐมํ ทานํ มหาทานํ อคฺคญฺญํ รตฺตญฺญํ วํสญฺญํ โปราณํ อสงฺกิณฺณํ อสงฺกิณฺณปุพฺพํ, น สงฺกิยติ น สงฺกิยิสฺสติ, อปฺปฎิกุฎฺฐํ สมเณหิ พฺราหฺมเณหิ วิญฺญูหิฯ ปุน จปรํ, ภิกฺขเว, อริยสาวโก อทินฺนาทานํ ปหาย…เป.… กาเมสุมิจฺฉาจารํ ปหาย…เป.… มุสาวาทํ ปหาย…เป.… สุราเมรยมชฺชปมาทฎฺฐานํ ปหาย สุราเมรยมชฺชปมาทฎฺฐานา ปฎิวิรโต โหติฯ สุราเมรยมชฺชปมาทฎฺฐานา ปฎิวิรโต, ภิกฺขเว, อริยสาวโก อปริมาณานํ สตฺตานํ อภยํ เทติ อเวรํ เทติ อพฺยาพชฺฌํ เทติฯ อปริมาณานํ สตฺตานํ อภยํ ทตฺวา อเวรํ ทตฺวา อพฺยาพชฺฌํ ทตฺวา อปริมาณสฺส อภยสฺส อเวรสฺส อพฺยาพชฺฌสฺส ภาคี โหติฯ อิทํ, ภิกฺขเว , ปญฺจมํ ทานํ มหาทานํ อคฺคญฺญํ รตฺตญฺญํ วํสญฺญํ โปราณํ อสงฺกิณฺณํ อสงฺกิณฺณปุพฺพํ, น สงฺกิยติ น สงฺกิยิสฺสติ, อปฺปฎิกุฎฺฐํ สมเณหิ พฺราหฺมเณหิ วิญฺญูหิฯ อิมานิ โข, ภิกฺขเว, ปญฺจ ทานานิ มหาทานานิ อคฺคญฺญานิ รตฺตญฺญานิ วํสญฺญานิ โปราณานิ อสงฺกิณฺณานิ อสงฺกิณฺณปุพฺพานิ, น  สงฺกิยนฺติ น สงฺกิยิสฺสนฺติ, อปฺปฎิกุฎฺฐานิ สมเณหิ พฺราหฺมเณหิ วิญฺญูหี’’ติ ฯ อเตฺถว สุตฺตโนฺตติ? อามนฺตาฯ เตน หิ เจตสิโก ธโมฺม ทานนฺติฯ</p>


<p> น วตฺตพฺพํ – ‘‘เทยฺยธโมฺม ทาน’’นฺติ? อามนฺตาฯ นนุ วุตฺตํ ภควตา – ‘‘อิเธกโจฺจ อนฺนํ เทติ, ปานํ เทติ, วตฺถํ เทติ, ยานํ เทติ, มาลํ เทติ, คนฺธํ เทติ, วิเลปนํ เทติ, เสยฺยํ เทติ, อาวสถํ เทติ, ปทีเปยฺยํ เทตี’’ติ ! อเตฺถว สุตฺตโนฺตติ? อามนฺตาฯ เตน หิ เทยฺยธโมฺม ทานนฺติฯ</p>


<p> เทยฺยธโมฺม  ทานนฺติ? อามนฺตาฯ เทยฺยธโมฺม อิฎฺฐผโล กนฺตผโล มนุญฺญผโล อเสจนกผโล สุขุทฺรโย สุขวิปาโกติ? น เหวํ วตฺตเพฺพ…เป.… ทานํ อิฎฺฐผลํ วุตฺตํ ภควตา, จีวรํ ทานนฺติ? อามนฺตาฯ จีวรํ อิฎฺฐผลํ กนฺตผลํ มนุญฺญผลํ อเสจนกผลํ สุขุทฺรยํ สุขวิปากนฺติ? น เหวํ วตฺตเพฺพ…เป.… ทานํ อิฎฺฐผลํ วุตฺตํ ภควตา, ปิณฺฑปาโต ทานํ… เสนาสนํ ทานํ… คิลานปจฺจยเภสชฺชปริกฺขาโร ทานนฺติ? อามนฺตาฯ คิลานปจฺจยเภสชฺชปริกฺขาโร อิฎฺฐผโล กนฺตผโล มนุญฺญผโล อเสจนกผโล  สุขุทฺรโย สุขวิปาโกติ? น  เหวํ วตฺตเพฺพ…เป.… เตน หิ น วตฺตพฺพํ – ‘‘เทยฺยธโมฺม ทาน’’นฺติฯ</p>

</p>


<h2>๗. สตฺตมวโคฺค</h2>
<h3>(๖๗) ๕. ปริโภคมยปุญฺญกถา</h3>
<p> ปริโภคมยํ  ปุญฺญํ วฑฺฒตีติ? อามนฺตาฯ ปริโภคมโย ผโสฺส วฑฺฒติ, เวทนา วฑฺฒติ, สญฺญา วฑฺฒติ, เจตนา วฑฺฒติ, จิตฺตํ วฑฺฒติ, สทฺธา วฑฺฒติ, วีริยํ วฑฺฒติ, สติ วฑฺฒติ, สมาธิ วฑฺฒติ, ปญฺญา วฑฺฒตีติ? น เหวํ วตฺตเพฺพ…เป.…ฯ</p>


<p>ปริโภคมยํ ปุญฺญํ วฑฺฒตีติ? อามนฺตาฯ ลตา วิย วฑฺฒติ, มาลุวา วิย วฑฺฒติ, รุโกฺข วิย วฑฺฒติ, ติณํ วิย วฑฺฒติ, มุญฺชปุโญฺช วิย วฑฺฒตีติ? น เหวํ วตฺตเพฺพ…เป.…ฯ</p>


<p> ปริโภคมยํ ปุญฺญํ วฑฺฒตีติ? อามนฺตาฯ ทายโก ทานํ ทตฺวา น สมนฺนาหรติ, โหติ ปุญฺญนฺติ? อามนฺตาฯ อนาวเฎฺฎนฺตสฺส  โหติ… อนาโภคสฺส โหติ… อสมนฺนาหรนฺตสฺส โหติ… อมนสิกโรนฺตสฺส โหติ… อเจตยนฺตสฺส โหติ… อปตฺถยนฺตสฺส โหติ… อปฺปณิทหนฺตสฺส โหตีติ? น เหวํ วตฺตเพฺพ…เป.… นนุ อาวเฎฺฎนฺตสฺส โหติ… อาโภคสฺส  โหติ… สมนฺนาหรนฺตสฺส โหติ… มนสิกโรนฺตสฺส โหติ… เจตยนฺตสฺส โหติ… ปตฺถยนฺตสฺส โหติ… ปณิทหนฺตสฺส โหตีติ? อามนฺตาฯ หญฺจิ  อาวเฎฺฎนฺตสฺส โหติ… อาโภคสฺส โหติ… สมนฺนาหรนฺตสฺส โหติ… มนสิกโรนฺตสฺส โหติ… เจตยนฺตสฺส โหติ… ปตฺถยนฺตสฺส โหติ… ปณิทหนฺตสฺส โหติ, โน จ วต เร วตฺตเพฺพ – ‘‘ปริโภคมยํ ปุญฺญํ วฑฺฒตี’’ติฯ</p>


<p> ปริโภคมยํ  ปุญฺญํ วฑฺฒตีติ? อามนฺตาฯ ทายโก ทานํ ทตฺวา กามวิตกฺกํ วิตเกฺกติ, พฺยาปาทวิตกฺกํ วิตเกฺกติ, วิหิํสาวิตกฺกํ วิตเกฺกติ , โหติ ปุญฺญนฺติ? อามนฺตาฯ ทฺวินฺนํ ผสฺสานํ…เป.… ทฺวินฺนํ จิตฺตานํ สโมธานํ โหตีติ? น เหวํ วตฺตเพฺพ…เป.… ทฺวินฺนํ ผสฺสานํ…เป.… ทฺวินฺนํ จิตฺตานํ สโมธานํ โหตีติ? อามนฺตาฯ กุสลากุสลา สาวชฺชานวชฺชา หีนปณีตา กณฺหสุกฺกสปฺปฎิภาคา ธมฺมา สมฺมุขีภาวํ อาคจฺฉนฺตีติ? น เหวํ วตฺตเพฺพ…เป.… กุสลากุสลา สาวชฺชานวชฺชา หีนปณีตา กณฺหสุกฺกสปฺปฎิภาคา ธมฺมา สมฺมุขีภาวํ อาคจฺฉนฺตีติ? อามนฺตาฯ นนุ วุตฺตํ ภควตา – ‘‘จตฺตาริมานิ, ภิกฺขเว, สุวิทูรวิทูรานิ! กตมานิ จตฺตาริ? นภญฺจ, ภิกฺขเว, ปถวี จ – อิทํ ปฐมํ สุวิทูรวิทูรํฯ โอริมญฺจ, ภิกฺขเว, ตีรํ สมุทฺทสฺส ปาริมญฺจ ตีรํ – อิทํ ทุติยํ สุวิทูรวิทูรํฯ ยโต จ, ภิกฺขเว, เวโรจโน อพฺภุเทติ ยตฺถ จ อตฺถเมติ – อิทํ ตติยํ สุวิทูรวิทูรํฯ สตญฺจ, ภิกฺขเว, ธโมฺม อสตญฺจ ธโมฺม – อิทํ จตุตฺถํ สุวิทูรวิทูรํฯ อิมานิ โข, ภิกฺขเว, จตฺตาริ สุวิทูรวิทูรานีติฯ</p>


<p>
‘‘นภญฺจ ทูเร ปถวี จ ทูเร,  
  
ปารํ สมุทฺทสฺส ตทาหุ ทูเร;  
  
ยโต  
จ เวโรจโน อพฺภุเทติ,  
  
ปภงฺกโร ยตฺถ จ อตฺถเมติฯ  
</p>
  
<p>
‘‘ตโต  
หเว ทูรตรํ วทนฺติ,  
  
สตญฺจ ธมฺมํ อสตญฺจ ธมฺมํ;  
  
อพฺยายิโก โหติ สตํ สมาคโม,  
  
ยาวมฺปิ ติเฎฺฐยฺย ตเถว โหติฯ  
</p>
  
<p>
‘‘ขิปฺปญฺหิ  
เวติ  
ขิปฺปํหเวติ (พหูสุ)  
อสตํ สมาคโม;  
  
ตสฺมา สตํ ธโมฺม อสพฺภิ อารกา’’ติ  
อ. นิ. ๔.๔๗  
ฯ  
</p>
  
<p>อเตฺถว สุตฺตโนฺตติ? อามนฺตาฯ เตน หิ น วตฺตพฺพํ – ‘‘กุสลากุสลา สาวชฺชานวชฺชา หีนปณีตา กณฺหสุกฺกสปฺปฎิภาคา ธมฺมา สมฺมุขีภาวํ อาคจฺฉนฺตี’’ติฯ</p>


<p> น วตฺตพฺพํ – ‘‘ปริโภคมยํ ปุญฺญํ วฑฺฒตี’’ติ? อามนฺตาฯ นนุ วุตฺตํ ภควตา –</p>


<p>
‘‘อารามโรปา วนโรปา, เย ชนา เสตุการกา;  
  
ปปญฺจ อุทปานญฺจ, เย ททนฺติ อุปสฺสยํฯ  
</p>
  
<p>
‘‘เตสํ  
ทิวา จ รโตฺต จ, สทา ปุญฺญํ ปวฑฺฒติ;  
  
ธมฺมฎฺฐา สีลสมฺปนฺนา, เต ชนา สคฺคคามิโน’’ติ  
สํ. นิ. ๑.๔๗  
ฯ  
</p>
  
<p>อเตฺถว สุตฺตโนฺตติ? อามนฺตาฯ เตน หิ ปริโภคมยํ ปุญฺญํ วฑฺฒตีติฯ</p>


<p>น วตฺตพฺพํ – ‘‘ปริโภคมยํ ปุญฺญํ วฑฺฒตี’’ติ? อามนฺตาฯ นนุ วุตฺตํ ภควตา – ‘‘จตฺตาโรเม, ภิกฺขเว, ปุญฺญาภิสนฺทา  กุสลาภิสนฺทา  สุขสฺสาหารา โสวคฺคิกา สุขวิปากา สคฺคสํวตฺตนิกา อิฎฺฐาย กนฺตาย มนาปาย หิตาย สุขาย สํวตฺตนฺติ! กตเม จตฺตาโร? ยสฺส, ภิกฺขเว, ภิกฺขุ จีวรํ ปริภุญฺชมาโน อปฺปมาณํ เจโตสมาธิํ อุปสมฺปชฺช วิหรติ, อปฺปมาโณ ตสฺส ปุญฺญาภิสโนฺท กุสลาภิสโนฺท สุขสฺสาหาโร โสวคฺคิโก สุขวิปาโก สคฺคสํวตฺตนิโก อิฎฺฐาย กนฺตาย มนาปาย หิตาย สุขาย สํวตฺตติฯ ยสฺส, ภิกฺขเว, ภิกฺขุ ปิณฺฑปาตํ ปริภุญฺชมาโน…เป.… เสนาสนํ ปริภุญฺชมาโน…เป.… คิลานปจฺจยเภสชฺชปริกฺขารํ ปริภุญฺชมาโน อปฺปมาณํ เจโตสมาธิํ อุปสมฺปชฺช วิหรติ, อปฺปมาโณ ตสฺส ปุญฺญาภิสโนฺท กุสลาภิสโนฺท สุขสฺสาหาโร โสวคฺคิโก สุขวิปาโก สคฺคสํวตฺตนิโก อิฎฺฐาย กนฺตาย มนาปาย หิตาย สุขาย สํวตฺตติฯ อิเม โข, ภิกฺขเว, จตฺตาโร ปุญฺญาภิสนฺทา กุสลาภิสนฺทา สุขสฺสาหารา โสวคฺคิกา สุขวิปากา สคฺคสํวตฺตนิกา อิฎฺฐาย กนฺตาย  มนาปาย หิตาย สุขาย สํวตฺตนฺตี’’ติ ฯ อเตฺถว สุตฺตโนฺตติ? อามนฺตาฯ เตน หิ ปริโภคมยํ ปุญฺญํ วฑฺฒตีติฯ</p>


<p> ปริโภคมยํ ปุญฺญํ วฑฺฒตีติ? อามนฺตาฯ ทายโก ทานํ เทติ, ปฎิคฺคาหโก ปฎิคฺคเหตฺวา น ปริภุญฺชติ ฉเฑฺฑติ วิสฺสเชฺชติ, โหติ ปุญฺญนฺติ? อามนฺตาฯ หญฺจิ ทายโก ทานํ เทติ, ปฎิคฺคาหโก ปฎิคฺคเหตฺวา น ปริภุญฺชติ ฉเฑฺฑติ วิสฺสเชฺชติ, โหติ  ปุญฺญํ; โน จ วต เร วตฺตเพฺพ – ‘‘ปริโภคมยํ ปุญฺญํ วฑฺฒตี’’ติฯ</p>


<p>ปริโภคมยํ ปุญฺญํ วฑฺฒตีติ? อามนฺตาฯ ทายโก ทานํ เทติ, ปฎิคฺคาหเก ปฎิคฺคหิเต ราชาโน วา หรนฺติ, โจรา วา หรนฺติ, อคฺคิ วา ทหติ, อุทกํ วา วหติ, อปฺปิยา วา ทายาทา หรนฺติ, โหติ ปุญฺญนฺติ? อามนฺตา ฯ หญฺจิ ทายโก ทานํ เทติ, ปฎิคฺคาหเก ปฎิคฺคหิเต ราชาโน วา หรนฺติ, โจรา วา หรนฺติ, อคฺคิ วา ทหติ, อุทกํ วา วหติ, อปฺปิยา วา ทายาทา หรนฺติ, โหติ ปุญฺญํ; โน จ วต  เร วตฺตเพฺพ – ‘‘ปริโภคมยํ ปุญฺญํ วฑฺฒตี’’ติฯ</p>

</p>


<h2>๗. สตฺตมวโคฺค</h2>
<h3>(๖๘) ๖. อิโตทินฺนกถา</h3>
<p> อิโต ทิเนฺนน ตตฺถ ยาเปนฺตีติ? อามนฺตาฯ อิโต จีวรํ เทนฺติ ตํ จีวรํ ตตฺถ ปริภุญฺชนฺตีติ? น เหวํ วตฺตเพฺพ…เป.… อิโต ปิณฺฑปาตํ เทนฺติ, อิโต เสนาสนํ เทนฺติ, อิโต คิลานปจฺจยเภสชฺชปริกฺขารํ เทนฺติ, อิโต ขาทนียํ เทนฺติ, อิโต โภชนียํ เทนฺติ, อิโต ปานียํ เทนฺติ; ตํ ปานียํ ตตฺถ ปริภุญฺชนฺตีติ? น เหวํ วตฺตเพฺพ…เป.…ฯ</p>


<p>อิโต  ทิเนฺนน ตตฺถ ยาเปนฺตีติ? อามนฺตาฯ อโญฺญ อญฺญสฺส  การโก ปรกตํ สุขทุกฺขํ อโญฺญ กโรติ, อโญฺญ ปฎิสํเวเทตีติ? น เหวํ วตฺตเพฺพ…เป.…ฯ</p>


<p> น วตฺตพฺพํ – ‘‘อิโต ทิเนฺนน ตตฺถ ยาเปนฺตี’’ติ? อามนฺตาฯ นนุ เปตา อตฺตโน อตฺถาย ทานํ เทนฺตํ อนุโมเทนฺติ, จิตฺตํ ปสาเทนฺติ, ปีติํ อุปฺปาเทนฺติ, โสมนสฺสํ ปฎิลภนฺตีติ? อามนฺตาฯ หญฺจิ เปตา อตฺตโน อตฺถาย ทานํ เทนฺตํ อนุโมเทนฺติ, จิตฺตํ ปสาเทนฺติ, ปีติํ อุปฺปาเทนฺติ, โสมนสฺสํ ปฎิลภนฺติ; เตน วต เร วตฺตเพฺพ – ‘‘อิโต ทิเนฺนน ตตฺถ ยาเปนฺตี’’ติฯ</p>


<p> น วตฺตพฺพํ – ‘‘อิโต ทิเนฺนน ตตฺถ ยาเปนฺตี’’ติ? อามนฺตาฯ นนุ วุตฺตํ ภควตา –</p>


<p>
‘‘อุนฺนเม อุทกํ วุฎฺฐํ, ยถานินฺนํ ปวตฺตติ;  
  
เอวเมว  
อิโต ทินฺนํ, เปตานํ อุปกปฺปติฯ  
</p>
  
<p>
‘‘ยถา  
วาริวหา ปูรา, ปริปูเรนฺติ สาครํ;  
  
เอวเมว อิโต ทินฺนํ, เปตานํ อุปกปฺปติฯ  
</p>
  
<p>
‘‘น หิ ตตฺถ กสี อตฺถิ, โครเกฺขตฺถ น วิชฺชติ;  
  
วณิชฺชา ตาทิสี นตฺถิ, หิรเญฺญน กยากยํ  
กยกฺกยํ (สี. ปี.)  
;  
  
อิโต ทิเนฺนน ยาเปนฺติ, เปตา กาลงฺกตา ตหิ’’นฺติ  
ขุ. ปา. ๗.๖; เป. ว. ๑๙  
ฯ  
</p>
  
<p>อเตฺถว สุตฺตโนฺตติ? อามนฺตาฯ เตน หิ อิโต ทิเนฺนน ตตฺถ ยาเปนฺตีติฯ</p>


<p> น  วตฺตพฺพํ – ‘‘อิโต ทิเนฺนน ตตฺถ ยาเปนฺตี’’ติ? อามนฺตาฯ นนุ วุตฺตํ ภควตา – ‘‘ปญฺจิมานิ, ภิกฺขเว, ฐานานิ สมฺปสฺสนฺตา มาตาปิตโร ปุตฺตํ อิจฺฉนฺติ กุเล ชายมานํ! กตมานิ ปญฺจ? ภโฎ วา โน ภริสฺสติ, กิจฺจํ วา โน กริสฺสติ, กุลวํโส จิรํ ฐสฺสติ, ทายชฺชํ ปฎิปชฺชิสฺสติ, อถ วา ปน เปตานํ กาลงฺกตานํ ทกฺขิณํ อนุปฺปทสฺสติ  – อิมานิ โข, ภิกฺขเว, ปญฺจ ฐานานิ สมฺปสฺสนฺตา มาตาปิตโร ปุตฺตํ อิจฺฉนฺติ กุเล ชายมาน’’นฺติฯ</p>


<p>
‘‘ปญฺจ ฐานานิ สมฺปสฺสํ, ปุตฺตํ อิจฺฉนฺติ ปณฺฑิตา;  
  
ภโฎ วา โน ภริสฺสติ, กิจฺจํ วา โน กริสฺสติฯ  
</p>
  
<p>
‘‘กุลวํโส จิรํ ติเฎฺฐ, ทายชฺชํ ปฎิปชฺชติ;  
  
อถ  
วา ปน เปตานํ, ทกฺขิณํ อนุปฺปทสฺสติฯ  
</p>
  
<p>
‘‘ฐานาเนตานิ สมฺปสฺสํ, ปุตฺตํ อิจฺฉนฺติ ปณฺฑิตา;  
  
ตสฺมา สโนฺต สปฺปุริสา, กตญฺญู กตเวทิโนฯ  
</p>
  
<p>
‘‘ภรนฺติ มาตาปิตโร, ปุเพฺพ กตมนุสฺสรํ;  
  
กโรนฺติ เตสํ กิจฺจานิ, ยถา ตํ ปุพฺพการินํฯ  
</p>
  
<p>
‘‘โอวาทการี ภฎโปสี, กุลวํสํ อหาปยํ;  
  
สโทฺธ สีเลน สมฺปโนฺน, ปุโตฺต โหติ ปสํสิโย’’ติ  
อ. นิ. ๕.๓๑  
ฯ  
</p>
  
<p>อเตฺถว สุตฺตโนฺตติ? อามนฺตาฯ เตน หิ อิโต ทิเนฺนน ตตฺถ ยาเปนฺตีติฯ</p>

</p>


<h2>๗. สตฺตมวโคฺค</h2>
<h3>(๖๙) ๗. ปถวี กมฺมวิปาโกติกถา</h3>
<p> ปถวี   กมฺมวิปาโกติ? อามนฺตาฯ สุขเวทนิยา ทุกฺขเวทนิยา อทุกฺขมสุขเวทนิยา, สุขาย เวทนาย สมฺปยุตฺตา, ทุกฺขาย เวทนาย สมฺปยุตฺตา, อทุกฺขมสุขาย  เวทนาย สมฺปยุตฺตา, ผเสฺสน สมฺปยุตฺตา, เวทนาย สมฺปยุตฺตา, สญฺญาย สมฺปยุตฺตา, เจตนาย สมฺปยุตฺตา, จิเตฺตน สมฺปยุตฺตา, สารมฺมณา; อตฺถิ ตาย อาวฎฺฎนา  อาโภโค สมนฺนาหาโร มนสิกาโร เจตนา ปตฺถนา ปณิธีติ? น  เหวํ วตฺตเพฺพ…เป.… นนุ น สุขเวทนิยา น ทุกฺขเวทนิยา น อทุกฺขมสุขเวทนิยา, น สุขาย เวทนาย สมฺปยุตฺตา, น ทุกฺขาย เวทนาย สมฺปยุตฺตา, น อทุกฺขมสุขาย เวทนาย สมฺปยุตฺตา, น ผเสฺสน สมฺปยุตฺตา, น เวทนาย สมฺปยุตฺตา, น สญฺญาย สมฺปยุตฺตา, น เจตนาย สมฺปยุตฺตา, น จิเตฺตน สมฺปยุตฺตา, อนารมฺมณา; นตฺถิ ตาย อาวฎฺฎนา อาโภโค สมนฺนาหาโร มนสิกาโร เจตนา ปตฺถนา ปณิธีติ? อามนฺตาฯ หญฺจิ น สุขเวทนิยา น ทุกฺขเวทนิยา…เป.… อนารมฺมณา; นตฺถิ ตาย อาวฎฺฎนา…เป.… ปณิธิ, โน จ วต เร วตฺตเพฺพ – ‘‘ปถวี กมฺมวิปาโก’’ติฯ</p>


<p>ผโสฺส กมฺมวิปาโก, ผโสฺส สุขเวทนิโย ทุกฺขเวทนิโย อทุกฺขมสุขเวทนิโย สุขาย เวทนาย สมฺปยุโตฺต ทุกฺขาย…เป.… อทุกฺขมสุขาย เวทนาย สมฺปยุโตฺต ผเสฺสน สมฺปยุโตฺต เวทนาย สมฺปยุโตฺต  สญฺญาย สมฺปยุโตฺต เจตนาย สมฺปยุโตฺต จิเตฺตน สมฺปยุโตฺต สารมฺมโณ; อตฺถิ ตสฺส อาวฎฺฎนา…เป.… ปณิธีติ? อามนฺตาฯ ปถวี กมฺมวิปาโก, ปถวี สุขเวทนิยา ทุกฺขเวทนิยา อทุกฺขมสุขเวทนิยา สุขาย เวทนาย สมฺปยุตฺตา ทุกฺขาย…เป.… อทุกฺขมสุขาย เวทนาย สมฺปยุตฺตา ผเสฺสน สมฺปยุตฺตา เวทนาย สมฺปยุตฺตา สญฺญาย สมฺปยุตฺตา เจตนาย สมฺปยุตฺตา จิเตฺตน สมฺปยุตฺตา สารมฺมณา; อตฺถิ ตาย อาวฎฺฎนา อาโภโค สมนฺนาหาโร มนสิกาโร เจตนา ปตฺถนา ปณิธีติ? น เหวํ วตฺตเพฺพ …เป.… ปถวี กมฺมวิปาโก, ปถวี น สุขเวทนิยา น ทุกฺขเวทนิยา…เป.… อนารมฺมณา; นตฺถิ ตาย อาวฎฺฎนา…เป.… ปณิธีติ? อามนฺตาฯ ผโสฺส กมฺมวิปาโก, ผโสฺส น สุขเวทนิโย น ทุกฺขเวทนิโย  …เป.… อนารมฺมโณ; นตฺถิ ตสฺส อาวฎฺฎนา…เป.… ปณิธีติ? น เหวํ วตฺตเพฺพ…เป.…ฯ</p>


<p>ปถวี กมฺมวิปาโกติ? อามนฺตาฯ ปถวี ปคฺคหนิคฺคหุปคา เฉทนเภทนุปคาติ? อามนฺตา ฯ กมฺมวิปาโก ปคฺคหนิคฺคหุปโค เฉทนเภทนุปโคติ? น เหวํ วตฺตเพฺพ…เป.…ฯ</p>


<p>ลพฺภา  ปถวี เกตุํ วิเกฺกตุํ อาฐเปตุํ โอจินิตุํ วิจินิตุนฺติ? อามนฺตาฯ ลพฺภา กมฺมวิปาโก เกตุํ วิเกฺกตุํ อาฐเปตุํ โอจินิตุํ วิจินิตุนฺติ? น เหวํ วตฺตเพฺพ…เป.…ฯ</p>


<p> ปถวี  ปเรสํ สาธารณาติ? อามนฺตาฯ กมฺมวิปาโก ปเรสํ สาธารโณติ? น เหวํ วตฺตเพฺพ…เป.…ฯ</p>


<p>กมฺมวิปาโก ปเรสํ สาธารโณติ? อามนฺตาฯ นนุ วุตฺตํ ภควตา –</p>


<p>
‘‘อสาธารณมเญฺญสํ, อโจรหรโณ นิธิ;  
  
กยิราถ มโจฺจ ปุญฺญานิ, สเจ สุจริตํ จเร’’ติ  
ขุ. ปา. ๘.๙ ขุทฺทกปาเฐ, โถกํ วิสทิสํ  
ฯ  
</p>
  
<p>อเตฺถว สุตฺตโนฺตติ? อามนฺตาฯ เตน หิ น วตฺตพฺพํ – ‘‘กมฺมวิปาโก ปเรสํ สาธารโณ’’ติฯ</p>


<p>ปถวี กมฺมวิปาโกติ? อามนฺตาฯ ปฐมํ ปถวี สณฺฐาติ, ปจฺฉา สตฺตา อุปฺปชฺชนฺตีติ? อามนฺตาฯ ปฐมํ วิปาโก อุปฺปชฺชติ, ปจฺฉา วิปากปฎิลาภาย กมฺมํ กโรนฺตีติ? น เหวํ วตฺตเพฺพ…เป.…ฯ</p>


<p>ปถวี สพฺพสตฺตานํ กมฺมวิปาโกติ? อามนฺตา ฯ สเพฺพ สตฺตา ปถวิํ ปริภุญฺชนฺตีติ? น เหวํ วตฺตเพฺพ…เป.… สเพฺพ สตฺตา ปถวิํ ปริภุญฺชนฺตีติ? อามนฺตาฯ อตฺถิ เกจิ ปถวิํ อปริภุญฺชิตฺวา ปรินิพฺพายนฺตีติ? อามนฺตาฯ อตฺถิ เกจิ กมฺมวิปากํ อเขเปตฺวา ปรินิพฺพายนฺตีติ? น เหวํ วตฺตเพฺพ…เป.…ฯ</p>


<p>ปถวี จกฺกวตฺติสตฺตสฺส กมฺมวิปาโกติ? อามนฺตาฯ อเญฺญ สตฺตา ปถวิํ ปริภุญฺชนฺตีติ? อามนฺตาฯ จกฺกวตฺติสตฺตสฺส กมฺมวิปากํ อเญฺญ สตฺตา ปริภุญฺชนฺตีติ? น เหวํ วตฺตเพฺพ…เป.… จกฺกวตฺติสตฺตสฺส กมฺมวิปากํ อเญฺญ สตฺตา ปริภุญฺชนฺตีติ? อามนฺตา ฯ จกฺกวตฺติสตฺตสฺส ผสฺสํ เวทนํ สญฺญํ เจตนํ  จิตฺตํ สทฺธํ วีริยํ สติํ สมาธิํ ปญฺญํ อเญฺญ สตฺตา ปริภุญฺชนฺตีติ? น เหวํ วตฺตเพฺพ…เป.…ฯ</p>


<p> น  วตฺตพฺพํ – ‘‘ปถวี กมฺมวิปาโก’’ติ? อามนฺตาฯ นนุ อตฺถิ อิสฺสริยสํวตฺตนิยํ กมฺมํ อธิปจฺจสํวตฺตนิยํ กมฺมนฺติ? อามนฺตาฯ หญฺจิ อตฺถิ อิสฺสริยสํวตฺตนิยํ กมฺมํ อธิปจฺจสํวตฺตนิยํ กมฺมํ, เตน วต เร วตฺตเพฺพ – ‘‘ปถวี กมฺมวิปาโก’’ติฯ</p>

</p>


<h2>๗. สตฺตมวโคฺค</h2>
<h3>(๗๐) ๘. ชรามรณํ วิปาโกติกถา</h3>
<p> ชรามรณํ  วิปาโกติ? อามนฺตาฯ สุขเวทนิยํ ทุกฺขเวทนิยํ อทุกฺขมสุขเวทนิยํ, สุขาย เวทนาย สมฺปยุตฺตํ, ทุกฺขาย เวทนาย สมฺปยุตฺตํ, อทุกฺขมสุขาย เวทนาย สมฺปยุตฺตํ, ผเสฺสน สมฺปยุตฺตํ, เวทนาย สมฺปยุตฺตํ, สญฺญาย สมฺปยุตฺตํ, เจตนาย สมฺปยุตฺตํ, จิเตฺตน สมฺปยุตฺตํ, สารมฺมณํ; อตฺถิ ตสฺส อาวฎฺฎนา อาโภโค สมนฺนาหาโร มนสิกาโร เจตนา ปตฺถนา ปณิธีติ? น เหวํ วตฺตเพฺพ…เป.… นนุ น สุขเวทนิยํ น ทุกฺขเวทนิยํ…เป.… อนารมฺมณํ; นตฺถิ ตสฺส อาวฎฺฎนา…เป.… ปณิธีติ? อามนฺตาฯ หญฺจิ น สุขเวทนิยํ น ทุกฺขเวทนิยํ…เป.… อนารมฺมณํ; นตฺถิ ตสฺส อาวฎฺฎนา  …เป.… ปณิธิ, โน จ วต เร วตฺตเพฺพ – ‘‘ชรามรณํ วิปาโก’’ติฯ</p>


<p>ผโสฺส วิปาโก, ผโสฺส สุขเวทนิโย ทุกฺขเวทนิโย…เป.… สารมฺมโณ; อตฺถิ ตสฺส อาวฎฺฎนา…เป.… ปณิธีติ? อามนฺตาฯ ชรามรณํ วิปาโก, ชรามรณํ สุขเวทนิยํ ทุกฺขเวทนิยํ…เป.… สารมฺมณํ; อตฺถิ ตสฺส อาวฎฺฎนา…เป.… ปณิธีติ? น เหวํ วตฺตเพฺพ…เป.…ฯ</p>


<p>ชรามรณํ วิปาโก, ชรามรณํ น สุขเวทนิยํ น ทุกฺขเวทนิยํ…เป.… อนารมฺมณํ; นตฺถิ ตสฺส อาวฎฺฎนา…เป.… ปณิธีติ? อามนฺตาฯ ผโสฺส วิปาโก, ผโสฺส น สุขเวทนิโย  น ทุกฺขเวทนิโย…เป.… อนารมฺมโณ; นตฺถิ ตสฺส อาวฎฺฎนา…เป.… ปณิธีติ? น เหวํ วตฺตเพฺพ…เป.…ฯ</p>


<p> อกุสลานํ  ธมฺมานํ ชรามรณํ, อกุสลานํ ธมฺมานํ วิปาโกติ? อามนฺตาฯ กุสลานํ ธมฺมานํ ชรามรณํ, กุสลานํ ธมฺมานํ วิปาโกติ? น  เหวํ วตฺตเพฺพ…เป.…ฯ</p>


<p>กุสลานํ ธมฺมานํ ชรามรณํ, น วตฺตพฺพํ – ‘‘กุสลานํ ธมฺมานํ วิปาโก’’ติ? อามนฺตาฯ อกุสลานํ ธมฺมานํ ชรามรณํ, น วตฺตพฺพํ – ‘‘อกุสลานํ ธมฺมานํ วิปาโก’’ติ? น เหวํ วตฺตเพฺพ…เป.…ฯ</p>


<p>กุสลานํ  ธมฺมานํ ชรามรณํ, อกุสลานํ ธมฺมานํ วิปาโกติ? อามนฺตาฯ อกุสลานํ ธมฺมานํ ชรามรณํ, กุสลานํ ธมฺมานํ วิปาโกติ? น เหวํ วตฺตเพฺพ…เป.…ฯ</p>


<p>อกุสลานํ ธมฺมานํ ชรามรณํ, น วตฺตพฺพํ – ‘‘กุสลานํ ธมฺมานํ วิปาโก’’ติ? อามนฺตาฯ กุสลานํ ธมฺมานํ ชรามรณํ, น วตฺตพฺพํ – ‘‘อกุสลานํ ธมฺมานํ วิปาโก’’ติ? น เหวํ วตฺตเพฺพ…เป.…ฯ</p>


<p>กุสลานญฺจ อกุสลานญฺจ ธมฺมานํ ชรามรณํ, อกุสลานํ ธมฺมานํ วิปาโกติ? อามนฺตาฯ กุสลานญฺจ อกุสลานญฺจ ธมฺมานํ ชรามรณํ, กุสลานํ ธมฺมานํ วิปาโกติ? น เหวํ วตฺตเพฺพ…เป.…ฯ</p>


<p>กุสลานญฺจ อกุสลานญฺจ ธมฺมานํ ชรามรณํ, น วตฺตพฺพํ – ‘‘กุสลานํ ธมฺมานํ วิปาโก’’ติ? อามนฺตาฯ กุสลานญฺจ อกุสลานญฺจ ธมฺมานํ ชรามรณํ, น วตฺตพฺพํ – ‘‘อกุสลานํ ธมฺมานํ วิปาโก’’ติ? น เหวํ วตฺตเพฺพ…เป.…ฯ</p>


<p> น วตฺตพฺพํ – ‘‘ชรามรณํ วิปาโก’’ติ? อามนฺตาฯ นนุ อตฺถิ ทุพฺพณฺณสํวตฺตนิยํ กมฺมํ อปฺปายุกสํวตฺตนิยํ กมฺมนฺติ? อามนฺตาฯ หญฺจิ อตฺถิ ทุพฺพณฺณสํวตฺตนิยํ  กมฺมํ อปฺปายุกสํวตฺตนิยํ  กมฺมํ, เตน วต เร วตฺตเพฺพ – ‘‘ชรามรณํ วิปาโก’’ติฯ</p>

</p>


<h2>๗. สตฺตมวโคฺค</h2>
<h3>(๗๑) ๙. อริยธมฺมวิปากกถา</h3>
<p> นตฺถิ  อริยธมฺมวิปาโกติ? อามนฺตาฯ นนุ มหปฺผลํ สามญฺญํ มหปฺผลํ พฺรหฺมญฺญนฺติ? อามนฺตาฯ หญฺจิ มหปฺผลํ สามญฺญํ  มหปฺผลํ พฺรหฺมญฺญํ, โน จ วต เร วตฺตเพฺพ – ‘‘นตฺถิ อริยธมฺมวิปาโก’’ติฯ</p>


<p>นตฺถิ อริยธมฺมวิปาโกติ? อามนฺตาฯ นนุ อตฺถิ โสตาปตฺติผลนฺติ? อามนฺตาฯ หญฺจิ อตฺถิ โสตาปตฺติผลํ, โน จ วต เร วตฺตเพฺพ – ‘‘นตฺถิ อริยธมฺมวิปาโก’’ติฯ นนุ อตฺถิ สกทาคามิผลํ…เป.… อนาคามิผลํ…เป.… อรหตฺตผลนฺติ? อามนฺตาฯ หญฺจิ อตฺถิ อรหตฺตผลํ, โน จ วต เร วตฺตเพฺพ – ‘‘นตฺถิ อริยธมฺมวิปาโก’’ติฯ</p>


<p>โสตาปตฺติผลํ น วิปาโกติ? อามนฺตาฯ ทานผลํ น วิปาโกติ? น เหวํ วตฺตเพฺพ…เป.… โสตาปตฺติผลํ น วิปาโกติ? อามนฺตาฯ สีลผลํ…เป.… ภาวนาผลํ น วิปาโกติ? น เหวํ วตฺตเพฺพ…เป.…ฯ</p>


<p>สกทาคามิผลํ…เป.… อนาคามิผลํ…เป.… อรหตฺตผลํ น วิปาโกติ? อามนฺตาฯ ทานผลํ  น วิปาโกติ? น เหวํ วตฺตเพฺพ…เป.… อรหตฺตผลํ น วิปาโกติ? อามนฺตาฯ สีลผลํ…เป.… ภาวนาผลํ น วิปาโกติ? น เหวํ วตฺตเพฺพ…เป.… ทานผลํ วิปาโกติ? อามนฺตาฯ โสตาปตฺติผลํ วิปาโกติ? น เหวํ วตฺตเพฺพ…เป.…ฯ</p>


<p>ทานผลํ  วิปาโกติ? อามนฺตาฯ สกทาคามิผลํ…เป.… อนาคามิผลํ…เป.… อรหตฺตผลํ วิปาโกติ? น เหวํ วตฺตเพฺพ…เป.… สีลผลํ…เป.… ภาวนาผลํ วิปาโกติ? อามนฺตาฯ โสตาปตฺติผลํ วิปาโกติ? น เหวํ วตฺตเพฺพ…เป.… ภาวนาผลํ วิปาโกติ? อามนฺตาฯ สกทาคามิผลํ…เป.… อนาคามิผลํ  …เป.… อรหตฺตผลํ วิปาโกติ? น เหวํ วตฺตเพฺพ…เป.…ฯ</p>


<p> กามาวจรํ กุสลํ สวิปากนฺติ? อามนฺตาฯ โลกุตฺตรํ กุสลํ สวิปากนฺติ? น เหวํ วตฺตเพฺพ…เป.… รูปาวจรํ กุสลํ…เป.… อรูปาวจรํ กุสลํ สวิปากนฺติ? อามนฺตาฯ โลกุตฺตรํ กุสลํ สวิปากนฺติ? น เหวํ วตฺตเพฺพ…เป.…ฯ</p>


<p>โลกุตฺตรํ  กุสลํ อวิปากนฺติ? อามนฺตาฯ กามาวจรํ กุสลํ อวิปากนฺติ? น เหวํ วตฺตเพฺพ…เป.… โลกุตฺตรํ กุสลํ อวิปากนฺติ? อามนฺตา ฯ รูปาวจรํ…เป.… อรูปาวจรํ กุสลํ อวิปากนฺติ? น เหวํ วตฺตเพฺพ…เป.…ฯ</p>


<p> กามาวจรํ กุสลํ สวิปากํ อาจยคามีติ? อามนฺตาฯ โลกุตฺตรํ กุสลํ สวิปากํ อาจยคามีติ? น เหวํ วตฺตเพฺพ…เป.… รูปาวจรํ…เป.… อรูปาวจรํ กุสลํ สวิปากํ อาจยคามีติ? อามนฺตาฯ โลกุตฺตรํ กุสลํ สวิปากํ อาจยคามีติ? น เหวํ วตฺตเพฺพ…เป.…ฯ</p>


<p>โลกุตฺตรํ กุสลํ สวิปากํ อปจยคามีติ? อามนฺตาฯ กามาวจรํ กุสลํ สวิปากํ อปจยคามีติ? น เหวํ วตฺตเพฺพ…เป.…ฯ โลกุตฺตรํ กุสลํ สวิปากํ อปจยคามีติ? อามนฺตาฯ รูปาวจรํ…เป.… อรูปาวจรํ กุสลํ สวิปากํ อปจยคามีติ? น เหวํ วตฺตเพฺพ…เป.…ฯ</p>

</p>


<h2>๗. สตฺตมวโคฺค</h2>
<h3>(๗๒) ๑๐. วิปาโก วิปากธมฺมธโมฺมติกถา</h3>
<p> วิปาโก   วิปากธมฺมธโมฺมติ? อามนฺตาฯ ตสฺส วิปาโก วิปากธมฺมธโมฺมติ? น เหวํ วตฺตเพฺพ…เป.… ตสฺส วิปาโก วิปากธมฺมธโมฺมติ? อามนฺตาฯ ตสฺส ตเสฺสว นตฺถิ ทุกฺขสฺส อนฺตกิริยา นตฺถิ วฎฺฎุปเจฺฉโท นตฺถิ อนุปาทาปรินิพฺพานนฺติ? น  เหวํ วตฺตเพฺพ…เป.…ฯ</p>


<p>วิปาโก วิปากธมฺมธโมฺมติ? อามนฺตาฯ วิปาโกติ วา วิปากธมฺมธโมฺมติ วา วิปากธมฺมธโมฺมติ วา วิปาโกติ วา เอเสเส เอกเฎฺฐ สเม สมภาเค ตชฺชาเตติ? น เหวํ วตฺตเพฺพ…เป.…ฯ</p>


<p>วิปาโก วิปากธมฺมธโมฺมติ? อามนฺตาฯ วิปาโก จ วิปากธมฺมธโมฺม จ วิปากธมฺมธโมฺม จ วิปาโก จ สหคตา สหชาตา สํสฎฺฐา สมฺปยุตฺตา เอกุปฺปาทา เอกนิโรธา เอกวตฺถุกา เอการมฺมณาติ? น เหวํ วตฺตเพฺพ…เป.…ฯ</p>


<p>วิปาโก  วิปากธมฺมธโมฺมติ? อามนฺตาฯ ตเญฺญว อกุสลํ โส อกุสลสฺส วิปาโก, ตเญฺญว กุสลํ โส กุสลสฺส วิปาโกติ? น เหวํ วตฺตเพฺพ…เป.…ฯ</p>


<p>วิปาโก วิปากธมฺมธโมฺมติ? อามนฺตาฯ เยเนว จิเตฺตน ปาณํ หนติ เตเนว จิเตฺตน นิรเย ปจฺจติ, เยเนว จิเตฺตน ทานํ เทติ เตเนว จิเตฺตน สเคฺค โมทตีติ? น เหวํ วตฺตเพฺพ…เป.…ฯ</p>


<p> น  วตฺตพฺพํ – ‘‘วิปาโก วิปากธมฺมธโมฺม’’ติ? อามนฺตาฯ นนุ วิปากา จตฺตาโร  ขนฺธา อรูปิโน อญฺญมญฺญปจฺจยาติ? อามนฺตาฯ หญฺจิ วิปากา จตฺตาโร ขนฺธา อรูปิโน อญฺญมญฺญปจฺจยา, เตน วต เร วตฺตเพฺพ – ‘‘วิปาโก วิปากธมฺมธโมฺม’’ติฯ</p>

</p>

</p>


<p>ตสฺสุทฺทานํ –</p>


<p>สงฺคโห , สมฺปยุโตฺต, เจตสิโก ธโมฺม, เจตสิกํ ทานํ, ปริโภคมยํ ปุญฺญํ วฑฺฒติ, อิโต ทิเนฺนน ตตฺถ ยาเปนฺติ, ปถวี กมฺมวิปาโก, ชรามรณํ วิปาโก, นตฺถิ อริยธมฺมวิปาโก, วิปาโก วิปากธมฺมธโมฺมติฯ</p>





