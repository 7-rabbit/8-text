<h1>เอกูนวีสติโม ปริเจฺฉโท</h1>
<h3>๑๙. ปเภทกถา</h3>
<ol>
<li>
อฎฺฐวีสวิธเมฺปตํ, รูปํ ทานิ ยถารหํ;  
  
ภูตรูปาทิเภเทหิ, วิภเชยฺย วิจกฺขโณฯ  
</li>
  
<li>
ปถวาทิกมิทนฺติ, ภูตรูปํ จตุพฺพิธํ;  
  
อุปาทารูปมญฺญํ ตุ, จตุวีสติวิธํ ภเวฯ  
</li>
  
<li>
ปญฺจวิธมฺปิ จกฺขาทิรูปมชฺฌตฺติกํ มตํ;  
  
เตวีสติวิธํ เสสํ, พาหิรนฺติ ปวุจฺจติฯ  
</li>
  
<li>
รูปสทฺทคนฺธรสโผฎฺฐพฺพา สตฺต ปญฺจธา;  
  
ปญฺจปฺปสาทวิสยา, ปญฺจารมฺมณนามกาฯ  
</li>
  
<li>
เอกวีสติวิธํ  
เสสํ, ธมฺมารมฺมณสงฺคหํ;  
  
มโนวิญฺญาณวิเญฺญยฺยํ, มโนทฺวารสฺส โคจรํฯ  
</li>
  
<li>
ปสาทา วิสยา เจว, ปญฺจกา เทฺวปิ สมฺภวา;  
  
ทฺวาทสาปิ สรูเปน, ทสายตนธาตุโยฯ  
</li>
  
<li>
ยเททํ ปน สพฺพมฺปิ, รูปํ สปฺปฎิฆํ มตํ;  
  
ตเทโวฬาริกํ นาม, สนฺติเกติ ปวุจฺจติฯ  
</li>
  
<li>
เสสมปฺปฎิฆํ นาม, ธมฺมายตนธาตุ จ;  
  
สุขุมเญฺจว รูปญฺจ, รูปํ โสฬสธา ฐิตํฯ  
</li>
  
<li>
ฉพฺพิธา วตฺถุรูปํ ตุ, ปสาทหทยมฺปิ จ;  
  
อวตฺถุรูปํ เสสํ ตุ, ทฺวาวีสติวิธํ ภเวฯ  
</li>
  
<li>
ปสาทา  
เจว วิญฺญตฺติ, ทฺวารรูปํ ตุ สตฺตธา;  
  
เสสํ อทฺวารรูปํ ตุ, เอกวีสวิธมฺปิ จฯ  
</li>
  
<li>
ปสาทา ภาวยุคฬํ, ชีวิตเญฺจติ อฎฺฐธา;  
  
อินฺทฺริยรูปมญฺญํ ตุ, วีสธานินฺทฺริยํ สิยาฯ  
</li>
  
<li>
วโณฺณ คโนฺธ รโส โอชา, ภูตรูปนฺติ อฎฺฐธา;  
  
อวินิโพฺภคมิตรํ, วินิโพฺภคํ ตุ วีสธาฯ  
</li>
  
<li>
อวินิโพฺภครูปานิ, สทฺทวตฺถินฺทฺริยานิ จ;  
  
นิปฺผนฺนํ อฎฺฐารสธา, รูปรูปนฺติ เวทิตํฯ  
</li>
  
<li>
ปริเจฺฉโท ปนากาโส, วิญฺญตฺติลหุตาทโย;  
  
วิการา ลกฺขณา เจว, รูปสฺสุปจยาทโยฯ  
</li>
  
<li>
ทสธาปิ อนิปฺผนฺนํ, นเตฺถตํ ปรมตฺถโต;  
  
รูปเสฺสตนฺติ กตฺวาน, รูปมิเจฺจว วุจฺจติฯ  
</li>
  
<li>
รูปายตนเมเวกํ, สนิทสฺสนมีริตํ;  
  
อนิทสฺสนมญฺญํ ตุ, สตฺตวีสติวิธมฺปิ จฯ  
</li>
  
<li>
กมฺมชํ  
ปนุปาทินฺนํ, อนุปาทินฺนกาปรํ;  
  
ติวิธํ จิตฺตชเญฺจว, อุตุชาหารชนฺติ จฯ  
</li>
  
<li>
จกฺขุสมฺผสฺสวตฺถูติ, จกฺขุธาตุ ปกิตฺติตา;  
  
น วตฺถุ ตสฺส เสสํ ตุ, สตฺตวีสติวิธํ ภเวฯ  
</li>
  
<li>
โสตสมฺผสฺสวตฺถาทิ-วสา จ ทุวิธา ตถา;  
  
ติวิธา จ วิภาเวยฺย, ยถาสมฺภวโต กถํฯ  
</li>
  
<li>
สนิทสฺสนรูปญฺจ, วโณฺณ สปฺปฎิฆมฺปิ จ;  
  
อนิทสฺสนมญฺญํ ตุ, ถูลํ สปฺปฎิฆํ ภเวฯ  
</li>
  
<li>
อนิทสฺสนรูปญฺจ, เสสมปฺปฎิฆมฺปิ จ;  
  
โสฬสาติ จ สพฺพมฺปิ, รูปํ ติวิธมุทฺทิเสฯ  
</li>
  
<li>
อปตฺตคาหกํ นาม, จกฺขุโสตทฺวยํ ปน;  
  
สมฺปตฺตคาหกํ นาม, ฆานาทิตฺตยมีริตํฯ  
</li>
  
<li>
อคาหกมโต  
เสสํ, เตวีสติวิธํ ภเว;  
  
กิญฺจิ สารมฺมณํ นาม, น คยฺหตีติ สพฺพถาฯ  
</li>
  
<li>
อุปาทา อชฺฌตฺติกํ รูปํ, อุปาทา พาหิรํ ตถา;  
  
โนปาทา พาหิรเญฺจติ, เอวมฺปิ ติวิธํ ภเวฯ  
</li>
  
<li>
อชฺฌตฺติกมุปาทินฺนํ, พาหิรญฺจ ตถาปรํ;  
  
อนุปาทินฺนกเญฺจติ, เอวมาทิวสาปิ จฯ  
</li>
  
<li>
ทิฎฺฐํ รูปํ สุตํ สโทฺท, คนฺธาทิ ติวิธํ มุตํ;  
  
วิญฺญาตมญฺญวิเญฺญยฺยํ, มนสาติ จตุพฺพิธํฯ  
</li>
  
<li>
รูปรูปํ ปริเจฺฉโท, วิกาโร ลกฺขณํ กมา;  
  
อฎฺฐารเสกกํ ปญฺจ, จตุกฺกนฺติ จ ตํ ตถาฯ  
</li>
  
<li>
ทฺวารญฺจ โหติ วตฺถุ จ, น วตฺถุ ทฺวารเมว ตุ;  
  
น ทฺวารํ วตฺถุเมวาถ, โนภยนฺติ จ นิทฺทิเสฯ  
</li>
  
<li>
อุปาทา  
อนุปาทินฺนํ, อนุปาทินฺนกํ ตถา;  
  
โนปาทา ทุวิธเญฺจติ, จตุเทฺธวมฺปิ เทสิตํฯ  
</li>
  
<li>
สปฺปฎิคฺฆมุปาทา จ, รูปมปฺปฎิฆํ ตถา;  
  
โนปาทา ทุวิธเญฺจติ, จตุทฺธา เอวมาทิโตฯ  
</li>
  
<li>
เอกาทเสกชรูปํ, หทยินฺทฺริยนวกํ;  
  
กมฺมชํ จิตฺตชเญฺจว, ตถา วิญฺญตฺติกํ ทฺวยํฯ  
</li>
  
<li>
สโทฺท จิโตฺตตุโช ตสฺมา, รูปเมกํ ทฺวิชํ มตํ;  
  
จิโตฺตตาหารสมฺภูตํ, ลหุตาทิตฺตยํ ติชํฯ  
</li>
  
<li>
นวากาสาวินิโพฺภคา, กมฺมาทิจตุสมฺภวา;  
  
อถ ลกฺขณรูปนฺติ, รูปเมวํ ตุ ปญฺจธาฯ  
</li>
  
<li>
นวากาสาวินิโพฺภคา, นว วตฺถินฺทฺริยานิ จ;  
  
อฎฺฐารสวิธํ รูปํ, กมฺมชํ โหติ ปิณฺฑิตํฯ  
</li>
  
<li>
สทฺทากาสาวินิโพฺภคา, วิญฺญตฺติลหุตาทโย;  
  
ปญฺจทสวิธํ รูปํ, จิตฺตสมฺภวมุทฺทิเสฯ  
</li>
  
<li>
สทฺทากาสาวินิโพฺภคา  
, ลหุตาทิตฺตยนฺติ จ;  
  
อุตุสมฺภวมีเรนฺติ, รูปํ เตรสธา ฐิตํฯ  
</li>
  
<li>
ปริเจฺฉทาวินิโพฺภคา, ลหุตาทิตฺตยมฺปิ จ;  
  
เอวมาหารชํ นาม, รูปํ ทฺวาทสธา ฐิตํฯ  
</li>
  
<li>
ชาติ ชรา จ มรณํ, น กุโตจิปิ ชายติ;  
  
เอวมฺปิ ปญฺจธา โหติ, รูปชาติวิภาคโตฯ  
</li>
  
<li>
ปญฺจวีสติวิธํ กมฺมํ, กามรูปววตฺถิตํ;  
  
ชเนติ กมฺมชํ รูปํ, กามรูปภวทฺวเยฯ  
</li>
  
<li>
ปญฺจวิญฺญาณมารุปฺป-วิปากา สพฺพสนฺธิโย;  
  
จุติ ขีณาสวเสฺสติ, โสฬเสเต วิวชฺชเยฯ  
</li>
  
<li>
ปญฺจสตฺตติ  
เสสานิ, จิตฺตานิมานิ สมฺภวา;  
  
ชเนนฺติ จิตฺตชํ รูปํ, ปญฺจโวการภูมิยํฯ  
</li>
  
<li>
ชเนภิ อุตุชํ รูปํ, เตโชธาตุ ภวทฺวเย;  
  
กามภูมิยโมชา ตุ, ชเนตาหารชํ ตถาฯ  
</li>
  
<li>
กมฺมํ ชเนติ รูปานิ, อตฺตชานิ ขเณ ขเณ;  
  
จิตฺตมุปฺปาทกาลมฺหิ, อุปฺปาทานนฺตรํ ปรํฯ  
</li>
  
<li>
อุตุสมฺภวมีเรนฺติ, รูปํ เตรสธา ฐิตํ;  
  
ปริเจฺฉทาวินิโพฺภคา, ลหุตาทิตฺตยมฺปิ จฯ  
</li>
  
<li>
สนฺธิยมฺปิ กมฺมชํ ตุ, ปวเตฺตปิ จ สมฺภวา;  
  
ชเนติ รูปํ เสสานิ, ปวเตฺต, น ตุ สนฺธิยํฯ  
</li>
  
<li>
อินฺทฺริยพทฺธสนฺตาเน, กมฺมาทิ ติวิธมฺปิ จ;  
  
ชเนติ รูปํ มตเก, พาหิเร ตุ ยถารหํฯ  
</li>
  
<li>
อิติ กมฺมาทโย รูปํ, ชเนนฺติ จ ยถาสกํ;  
  
เสสานมฺปิ จ รูปานํ, ปจฺจยา โหนฺติ สมฺภวาฯ  
</li>
  
<li>
อิติ  
รูปวิภาคญฺจ, ชาติเภทญฺจ สมฺภวา;  
  
ชนกาทิปฺปเภทญฺจ, รูปานํ ตตฺถ ทีปเยติฯ  
</li>
  
อิติ รูปวิภาเค ปเภทกถา นิฎฺฐิตาฯ  
</li>
  
เอกูนวีสติโม ปริเจฺฉโทฯ  
</li>
  
  
  
  
  