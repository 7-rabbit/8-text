<h1>๗. กสฺมิรคนฺธารรฎฺฐสาสนวํสกถามโคฺค</h1>
<p> อิทานิ ยถาวุตฺตมาติกาวเสน กสฺมีรวนฺธารรฎฺฐสาสนวํสกถามคฺคํ วตฺตุํ โอกาโส อนุปฺปโตฺต, ตสฺมา ตํ วกฺขามิฯ</p>


<p>ตติยสงฺคีตาวสาเน หิ มหาโมคฺคลิปุตฺตติสฺสเตฺถโร มชฺฌนฺติ กเตฺถรํ กสฺมีรคนฺธารรฎฺฐํ เปเสสิ,-ตฺวํ เอตํ รฎฺฐํ คนฺตฺวา เอตฺถ สาสนํ ปภิฎฺฐาเปหีติฯ เอตฺถ จ กสฺมีรคนฺธารรฎฺฐํ นาม จีนรฎฺฐสมีเป ติฎฺฐติฯ เตเนว หิ อธุนา กสฺมีรคนฺธารรฎฺฐวาสิโน จินรฎฺฐวาสิโนจ มนุสฺสา อรวาฬสฺส นาม นาคราชสฺส อุปฺปชฺชนกาลโต ปฎฺฐาย ยาวชฺชตนา นาครูปํ กตฺวา มาเนนฺติ ปูเชนฺติ สกฺกโรนฺติ, วตฺถภาชนาทีสุปิ นาครูปเมว เต เยภุเยฺยน กโรนฺตีติฯ</p>


<p>โสจ มชฺฌนฺติกเตฺถโรปิ จตูหิ ภิกฺขูหิ สทฺธิํ อตฺถ ปญฺจโม หุตฺวา ปาฎลิปุตฺตโต เวหาสํ อพฺภุคฺคนฺตฺวา หิมวติ อรวาฬทหสฺส อุปริ โอตริฯ เตน โข ปน สมเยน กสฺมีรคนฺธารรเฎฺฐ สสฺสปากสมเย อรวาโฬ นาม นาคราชา อรวาฬทเห นิสีทิตฺวา กรกวสฺสํ นาม วสฺสาเปตฺวา สสฺสํ หราเปตฺวา มหาสมุทฺทํ ปาเปสิฯ เตโรจ อรวาฬทหสฺส อุปริ โอตริตฺวา อรวาฬทหปิฎฺฐิกํ จงฺกมติปิ ติฎฺฐติปิ นิสีทติปิ เสยฺยมฺปิ กเปฺปติฯ นาคมาณวกา ตํ ทิสฺวา อรวาฬสฺส นาคราชสฺส อาโรเจสุํ, - มหาราช เอโก ฉินฺนภินฺนปฎธโร ภณฺฑุกาสาววสโน อมฺหากํ อุทกํ ทูเสตีติฯ ตทา ปน เถโร อตฺตานํเยว  นาคานํ ทเสฺสติฯ นคราชา ตาวเทว โกธาภิภูโต นิกฺขมิตฺวา เถรํ ทิสฺวา มกฺขํ อสฺสหมาโน อนฺตลิเกฺข อเนกานิ ภิํสนกานิ นิมฺมินิฯ ตโต ตโต ภุสาวาตา วายนฺติ, รุกฺขา ฉิชฺชนฺติ, ปพฺพตกูฎา ปตนฺติ เมฆาคชฺชนฺติ, วิชฺชุํลตา นิจฺฉรนฺติ, อสนิโย ผลนฺติ, ภินฺนํ วิย คคนํ อุทกํ ปคฺฆรติ, ภยานกรูปา นาคกุมารา สนฺนิปตนฺติ, สยมฺปิ ธูมายติ ปชฺชลติ, ปหรณวุฎฺฐิโย วิสฺสเชฺชติ, โก อยํมุณฺฑโก ฉินฺนภินฺนปฎธโรติอาทีหิ ผรุสวจเนหิ เถรํ สนฺตเชฺชติ, เอถ คณฺหถ หนถ นิทฺธมถ อิมํ สมณนฺติ นาคพลํ อาณาเปสิฯ</p>


<p>เถโร สพฺพํ ตํ ภิํสนกํ อตฺตโน อิทฺธิพเลน ปฎิพาหิตฺวา นาคราชานํ อาห,–</p>


<p>
สเทวโกปิ เจ โลโก, อาคนฺตฺวา ตาสเยยฺย มํ;  
  
น เม ปฎิพโล อสฺส, ชเนตุํ ภยเภรวํฯ  
</p>
  
<p>
สเจปิ ตฺวํ มหิํ สพฺพ, สสมุทฺทํ สปพฺพตํ;  
  
อุกฺขิปิตฺวา มหานาค, ขิเปยฺยาสิ มมูปริฯ  
</p>
  
<p>
เนว เม สกฺกุเณยฺยาสิ, ชเนตุํ ภยเภรวํ;  
  
อญฺญทตฺถุ ตเววสฺส, วิฆาโต อุรคาธิปาติฯ  
</p>
  
<p>เอวํ วุเตฺต นาคราชา วิหตานุภาโว นิปฺผลวายาโม ทุกฺขี ทุมฺมโน อโหสิฯ</p>


<p>ตํ เถโร ตงฺขณานุรูปาย ธมฺมิยา กถาย สนฺทเสฺสตฺวา สมาทเปตฺวา สมุเตฺตเชตฺวา สมฺปหํเสตฺวา ตีสุ สรเณสุ ปญฺจสุจ สีเลสุ ปติฎฺฐาเปสิ สทฺธิํ จตุราสีติยา นาคสหเสฺสหิฯ อเญฺญปิ พหู หิมวนฺตวาสิโน ยกฺขาจ คนฺธพฺพาจ กุมฺภณฺฑาจ เถรสฺส ธมฺมกถํ สุตฺวา สรเณสุจ สีเลสุจ ปติฎฺฐหิํสุฯ ปญฺจโกปิ ยโกฺข สทฺธิํ ภริยาย ยกฺขินิยา ปญฺจหิจ ปุตฺตสเตหิ ปฐเม  ผเล ปติฎฺฐิโตฯ อถายสฺมา มชฺฌนฺติ กเตฺถโร สเพฺพนาคยกฺขรกฺขเส อามเนฺตตฺวา เอวมาห,-</p>


<p>
มาทานิ โกธํ ชนยิตฺถ, อิโต อุทฺธํ ยถา ปุเร;  
  
สสฺสฆาตญฺจ มา กตฺถ, สุขกามา หิ ปาณิโน;  
  
กโรถ เมตฺตํ สเตฺตสุ, วสนฺตุ มนุชา สุขนฺติฯ  
</p>
  
<p>เต สเพฺพปิ สาธุ ภเนฺตติ เถรสฺส วจนํ ปฎิสฺสุณิตฺวา ยถานุสิฎฺฐํ ปฎิปชฺชิํสุฯ ตํ ทิวสเมว นาคราชสฺส ปูชาสมโย โหติฯ อถ นาคราชา อตฺตโน รตนมยํ ปลฺลงฺกํ อาหราเปตฺวา เถรสฺส ปญฺญเปสิฯ นิสีทิ เถโร ปลฺลเงฺกฯ นาคราชาปิ เถรํ พีชยมาโน สมีเป อฎฺฐาสิฯ ตสฺมิํ ขเณ กสฺมีรคนฺธารรฎฺฐวาสิโน อาคนฺตฺวา เถรํ ทิสฺวา อมฺหากํ นาคราชโตปิ เถโร มหิทฺธิกตโรติ เถรเมว วนฺทิตฺวา นิสินฺนาฯ เถโร เตสํ อาสิวิโสปมสุตฺตํ กเถสิฯ สุตฺตปริโยสาเน อสีติยาปาณสหสฺสานํ ธมฺมาภิสมโย อโหสิฯ กุลสตสหสฺสญฺจ ปพฺพชิฯ ตโต ปภุติ จ กสฺมีรคนฺธาโร ยาวเชฺชตนา กาสาวปโชฺชตา อิสิวาตปฎิวาตาเอวฯ</p>


<p>
คนฺตฺวา กสฺมีรคนฺธารํ, อิสิ มชฺฌนฺติโก ตทา;  
  
ทุฎฺฐํ นาคํ ปสาเทตฺวา, โมเจสิ พนฺธนา พหูติฯ  
</p>
  
<p>อธุนา ปน กสฺมีรคนฺธารรเฎฺฐ สาสนสฺส อตฺถงฺคตสฺสวิย สูริยสฺส โอภาโส น ปญฺญายติ, ตสฺมา ตตฺถ สาสนสฺส ปติฎฺฐาเน วิตฺถาเรน วตฺตพฺพกิจฺจํ นตฺถีติฯ</p>

</p>

</p>





