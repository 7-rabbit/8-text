<h1>๑๕. อายตนธาตุนิเทฺทโส</h1>
<h3>อายตนวิตฺถารกถา</h3>
<p> ติ   ทฺวาทสายตนานิ – จกฺขายตนํ, รูปายตนํ, โสตายตนํ, สทฺทายตนํ, ฆานายตนํ, คนฺธายตนํ, ชิวฺหายตนํ, รสายตนํ, กายายตนํ, โผฎฺฐพฺพายตนํ, มนายตนํ, ธมฺมายตนนฺติฯ ตตฺถ –</p>


<p>
อตฺถ ลกฺขณ ตาวตฺว, กม สเงฺขป วิตฺถารา;  
  
ตถา ทฎฺฐพฺพโต เจว, วิญฺญาตโพฺพ วินิจฺฉโยฯ  
</p>
  
<p>ตตฺถ วิเสสโต ตาว จกฺขตีติ  รูปํ อสฺสาเทติ วิภาเวติ จาติ อโตฺถฯ รูปยตีติ  วณฺณวิการํ อาปชฺชมานํ หทยงฺคตภาวํ ปกาเสตีติ อโตฺถฯ สุณาตีติ ฯ สปฺปตีติ  อุทาหริยตีติ อโตฺถฯ ฆายตีติ ฯ คนฺธยตีติ ฯ อตฺตโน วตฺถุํ สูจยตีติ อโตฺถฯ ชีวิตํ อวฺหยตีติ ฯ รสนฺติ ตํ สตฺตาติ  อสฺสาเทนฺตีติ อโตฺถฯ กุจฺฉิตานํ สาสวธมฺมานํ อาโยติ ติ อุปฺปตฺติเทโสฯ ผุสิยตีติ ฯ มุนาตีติ ฯ อตฺตโน ลกฺขณํ ธาเรนฺตีติ ฯ</p>


<p> อวิเสสโต ปน อายตนโต, อายานํ ตนนโต, อายตสฺส จ นยนโต นฺติ เวทิตพฺพํฯ จกฺขุรูปาทีสุ หิ ตํตํทฺวารารมฺมณา จิตฺตเจตสิกา ธมฺมา เสน เสน อนุภวนาทินา กิเจฺจน อายตนฺติ อุฎฺฐหนฺติ ฆฎนฺติ, วายมนฺตีติ วุตฺตํ โหติฯ เต จ อายภูเต ธเมฺม เอตานิ ตโนนฺติ, วิตฺถาเรนฺตีติ วุตฺตํ โหติ, อิทญฺจ อนมตเคฺค สํสาเร ปวตฺตํ อตีว อายตํ สํสารทุกฺขํ ยาว น นิวตฺตติ, ตาว นยเนฺตว, ปวตฺตยนฺตีติ วุตฺตํ โหติฯ อิติ  สเพฺพปิเม ธมฺมา อายตนโต, อายานํ ตนนโต, อายตสฺส จ นยนโต อายตนํ อายตนนฺติ วุจฺจนฺติฯ</p>


<p> อปิจ นิวาสฎฺฐานเฎฺฐน อากรเฎฺฐน สโมสรณฎฺฐานเฎฺฐน สญฺชาติเทสเฎฺฐน การณเฎฺฐน จ  เวทิตพฺพํฯ ตถา หิ โลเก ‘‘อิสฺสรายตนํ วาสุเทวายตน’’นฺติอาทีสุ นิวาสฎฺฐานํ อายตนนฺติ  วุจฺจติฯ ‘‘สุวณฺณายตนํ รชตายตน’’นฺติอาทีสุ อากโรฯ สาสเน ปน ‘‘มโนรเมฺม อายตเน เสวนฺติ นํ วิหงฺคมา’’ติอาทีสุ (อ. นิ. ๕.๓๘) สโมสรณฎฺฐานํฯ ‘‘ทกฺขิณาปโถ คุนฺนํ อายตน’’นฺติอาทีสุ สญฺชาติเทโสฯ ‘‘ตตฺร ตเตฺรว สกฺขิภพฺพตํ ปาปุณาติ สติ สติอายตเน’’ติอาทีสุ (อ. นิ. ๓.๑๐๒) การณํฯ</p>


<p>จกฺขุอาทีสุ จาปิ เต เต จิตฺตเจตสิกา ธมฺมา นิวสนฺติ ตทายตฺตวุตฺติตายาติ จกฺขาทโย จ เนสํ นิวาสฎฺฐานํฯ จกฺขาทีสุ จ เต อากิณฺณา ตนฺนิสฺสิตตฺตา ตทารมฺมณตฺตา จาติ จกฺขาทโย เนสํ อากโรฯ จกฺขาทโย จ เนสํ สโมสรณฎฺฐานํ, ตตฺถ ตตฺถ วตฺถุทฺวารารมฺมณวเสน สโมสรณโตฯ จกฺขาทโย จ เนสํ สญฺชาติเทโส, ตนฺนิสฺสยารมฺมณภาเวน ตเตฺถว อุปฺปตฺติโตฯ จกฺขาทโย จ เนสํ การณํ, เตสํ อภาเว อภาวโตติฯ อิติ นิวาสฎฺฐานเฎฺฐน, อากรเฎฺฐน, สโมสรณฎฺฐานเฎฺฐน, สญฺชาติเทสเฎฺฐน, การณเฎฺฐนจาติ อิเมหิปิ การเณหิ เอเต ธมฺมา อายตนํ อายตนนฺติ วุจฺจนฺติฯ</p>


<p>ตสฺมา ยถาวุเตฺตน อเตฺถน จกฺขุ จ ตํ อายตนญฺจาติ …เป.… ธมฺมา จ เต อายตนญฺจาติ นฺติ เอวํ ตาเวตฺถ  วิญฺญาตโพฺพ วินิจฺฉโยฯ</p>


<p> ติ จกฺขาทีนํ ลกฺขณโตเปตฺถ วิญฺญาตโพฺพ วินิจฺฉโยฯ ตานิ จ ปน เตสํ ลกฺขณานิ ขนฺธนิเทฺทเส วุตฺตนเยเนว เวทิตพฺพานิฯ</p>


<p>ติ ตาวภาวโตฯ อิทํ วุตฺตํ โหติ – จกฺขาทโยปิ หิ ธมฺมา เอว, เอวํ สติ ธมฺมายตนมิเจฺจว อวตฺวา กสฺมา ทฺวาทสายตนานีติ วุตฺตานีติ เจฯ ฉวิญฺญาณกายุปฺปตฺติทฺวารารมฺมณววตฺถานโต อิธ ฉนฺนํ วิญฺญาณกายานํ ทฺวารภาเวน อารมฺมณภาเวน จ ววตฺถานโต อยเมเตสํ เภโท โหตีติ ทฺวาทส วุตฺตานิ, จกฺขุวิญฺญาณวีถิปริยาปนฺนสฺส หิ วิญฺญาณกายสฺส  จกฺขายตนเมว อุปฺปตฺติทฺวารํ, รูปายตนเมว จารมฺมณํ, ตถา อิตรานิ อิตเรสํฯ ฉฎฺฐสฺส ปน ภวงฺคมนสงฺขาโต มนายตเนกเทโสว อุปฺปตฺติทฺวารํ, อสาธารณเมว จ ธมฺมายตนํ อารมฺมณนฺติ ฯ อิติ ฉนฺนํ วิญฺญาณกายานํ อุปฺปตฺติทฺวารารมฺมณววตฺถานโต ทฺวาทส วุตฺตานีติ เอวเมตฺถ ตาวตฺวโต วิญฺญาตโพฺพ วินิจฺฉโยฯ</p>


<p> ติ อิธาปิ ปุเพฺพ วุเตฺตสุ อุปฺปตฺติกฺกมาทีสุ เทสนากฺกโมว ยุชฺชติฯ อชฺฌตฺติเกสุ หิ อายตเนสุ สนิทสฺสนสปฺปฎิฆวิสยตฺตา จกฺขายตนํ ปากฎนฺติ ปฐมํ เทสิตํ, ตโต อนิทสฺสนสปฺปฎิฆวิสยานิ โสตายตนาทีนิฯ อถ วา ทสฺสนานุตฺตริยสวนานุตฺตริยเหตุภาเวน พหูปการตฺตา อชฺฌตฺติเกสุ จกฺขายตนโสตายตนานิ ปฐมํ เทสิตานิ, ตโต ฆานายตนาทีนิ ตีณิ, ปญฺจนฺนมฺปิ โคจรวิสยตฺตา อเนฺต มนายตนํ, จกฺขายตนาทีนํ ปน โคจรตฺตา ตสฺส ตสฺส อนฺตรนฺตรานิ พาหิเรสุ รูปายตนาทีนิฯ อปิจ วิญฺญาณุปฺปตฺติการณววตฺถานโตปิ อยเมเตสํ กโม เวทิตโพฺพฯ วุตฺตเญฺหตํ ‘‘จกฺขุญฺจ ปฎิจฺจ รูเป จ อุปฺปชฺชติ จกฺขุวิญฺญาณํ…เป.… มนญฺจ ปฎิจฺจ ธเมฺม จ อุปฺปชฺชติ มโนวิญฺญาณ’’นฺติ (ม. นิ. ๓.๔๒๑; สํ. นิ. ๒.๔๓)ฯ เอวํ กมโตเปตฺถ วิญฺญาตโพฺพ วินิจฺฉโยฯ</p>


<p> ติ สเงฺขปโต หิ มนายตนสฺส เจว ธมฺมายตเนกเทสสฺส จ นาเมน ตทวเสสานญฺจ อายตนานํ รูเปน สงฺคหิตตฺตา ทฺวาทสาปิ อายตนานิ นามรูปมตฺตเมว โหนฺติฯ  ปน อชฺฌตฺติเกสุ ตาว จกฺขายตนํ ชาติวเสน จกฺขุปสาทมตฺตเมว, ปจฺจยคตินิกายปุคฺคลเภทโต ปน อนนฺตปฺปเภทํฯ ตถา โสตายตนาทีนิ จตฺตาริฯ มนายตนํ กุสลากุสลวิปากกิริยวิญฺญาณเภเทน เอกูนนวุติปฺปเภทํ เอกวีสุตฺตรสตปฺปเภทญฺจฯ วตฺถุปฎิปทาทิเภทโต ปน อนนฺตปฺปเภทํฯ รูปสทฺทคนฺธรสายตนานิ วิสภาคปจฺจยาทิเภทโต อนนฺตปฺปเภทานิฯ โผฎฺฐพฺพายตนํ ปถวีธาตุเตโชธาตุวาโยธาตุวเสน ติปฺปเภทํฯ ปจฺจยาทิเภทโต อเนกปฺปเภทํฯ ธมฺมายตนํ เวทนาสญฺญาสงฺขารกฺขนฺธสุขุมรูปนิพฺพานานํ สภาวนานตฺตเภทโต อเนกปฺปเภทนฺติฯ เอวํ สเงฺขปวิตฺถารา วิญฺญาตโพฺพ วินิจฺฉโยฯ</p>


<p> ติ เอตฺถ ปน สพฺพาเนว สงฺขตานิ อายตนานิ อนาคมนโต อนิคฺคมนโต จ ทฎฺฐพฺพานิฯ น หิ ตานิ ปุเพฺพ อุทยา กุโตจิ อาคจฺฉนฺติ, นปิ อุทฺธํ วยา  กุหิญฺจิ คจฺฉนฺติ, อถ โข ปุเพฺพ อุทยา อปฺปฎิลทฺธสภาวานิ , อุทฺธํ วยา ปริภินฺนสภาวานิ, ปุพฺพนฺตาปรนฺตเวมเชฺฌ ปจฺจยายตฺตวุตฺติตาย อวสานิ ปวตฺตนฺติฯ ตสฺมา อนาคมนโต อนิคฺคมนโต จ ทฎฺฐพฺพานิฯ ตถา นิรีหกโต อพฺยาปารโต จฯ น หิ จกฺขุรูปาทีนํ เอวํ โหติ ‘‘อโห วต อมฺหากํ สามคฺคิยํ วิญฺญาณํ นาม อุปฺปเชฺชยฺยา’’ติ, น จ ตานิ วิญฺญาณุปฺปาทนตฺถํ ทฺวารภาเวน วตฺถุภาเวน อารมฺมณภาเวน วา อีหนฺติ, น พฺยาปารมาปชฺชนฺติ, อถ โข ธมฺมตาเวสา, ยํ จกฺขุรูปาทิสามคฺคิยํ จกฺขุวิญฺญาณาทีนิ สมฺภวนฺตีติฯ ตสฺมา นิรีหกโต อพฺยาปารโต จ ทฎฺฐพฺพานิฯ อปิจ อชฺฌตฺติกานิ สุญฺญคาโม วิย ทฎฺฐพฺพานิ, ธุวสุภสุขตฺตภาววิรหิตตฺตาฯ พาหิรานิ คามฆาตกโจรา วิย, อชฺฌตฺติกานํ อภิฆาตกตฺตาฯ วุตฺตเญฺหตํ ‘‘จกฺขุ, ภิกฺขเว, หญฺญติ มนาปามนาเปหิ รูเปหี’’ติ วิตฺถาโรฯ อปิจ อชฺฌตฺติกานิ ฉ ปาณกา วิย ทฎฺฐพฺพานิ, พาหิรานิ เตสํ โคจรา วิยาติฯ เอวเมตฺถ ทฎฺฐพฺพโต วิญฺญาตโพฺพ วินิจฺฉโยฯ</p>

</p>


<h3>ธาตุวิตฺถารกถา</h3>
<p> ตทนนฺตรา ปน ติ อฎฺฐารส ธาตุโย – จกฺขุธาตุ, รูปธาตุ, จกฺขุวิญฺญาณธาตุ, โสตธาตุ, สทฺทธาตุ, โสตวิญฺญาณธาตุ, ฆานธาตุ, คนฺธธาตุ, ฆานวิญฺญาณธาตุ, ชิวฺหาธาตุ, รสธาตุ, ชิวฺหาวิญฺญาณธาตุ, กายธาตุ, โผฎฺฐพฺพธาตุ, กายวิญฺญาณธาตุ, มโนธาตุ, ธมฺมธาตุ, มโนวิญฺญาณธาตูติฯ ตตฺถ –</p>


<p>
อตฺถโต ลกฺขณาทีหิ, กม ตาวตฺวสงฺขโต;  
  
ปจฺจยา อถ ทฎฺฐพฺพา, เวทิตโพฺพ วินิจฺฉโยฯ  
</p>
  
<p>ตตฺถ ติ จกฺขตีติ จกฺขุฯ รูปยตีติ รูปํฯ จกฺขุสฺส วิญฺญาณํ จกฺขุวิญฺญาณนฺติ เอวมาทินา ตาว นเยน จกฺขาทีนํ วิเสสตฺถโต เวทิตโพฺพ วินิจฺฉโยฯ อวิเสเสน ปน วิทหติ, ธียเต, วิธานํ, วิธียเต เอตาย, เอตฺถ วา ธียตีติ ธาตุฯ โลกิยา หิ ธาตุโย การณภาเวน ววตฺถิตา หุตฺวา สุวณฺณรชตาทิธาตุโย วิย สุวณฺณรชตาทิํ , อเนกปฺปการํ สํสารทุกฺขํ วิทหนฺติฯ ภารหาเรหิ จ ภาโร วิย, สเตฺตหิ  ธียเนฺต, ธาริยนฺตีติ อโตฺถฯ ทุกฺขวิธานมตฺตเมว เจสา, อวสวตฺตนโตฯ เอตาหิ จ กรณภูตาหิ สํสารทุกฺขํ สเตฺตหิ อนุวิธียติฯ ตถาวิหิตญฺจ ตํ เอตาเสฺวว ธียติ, ฐปิยตีติ อโตฺถฯ อิติ จกฺขาทีสุ เอเกโก ธโมฺม ยถาสมฺภวํ วิทหติ, ธียตีติอาทินา อตฺถวเสน ธาตูติ วุจฺจติฯ</p>


<p> อปิจ ยถา ติตฺถิยานํ อตฺตา นาม สภาวโต นตฺถิ, น เอวเมตา, เอตา ปน อตฺตโน สภาวํ ธาเรนฺตีติ ธาตุโยฯ ยถา โลเก วิจิตฺตา หริตาลมโนสิลาทโย เสลาวยวา ธาตุโยติ วุจฺจนฺติ, เอวเมตาปิ ธาตุโย วิย ธาตุโยฯ วิจิตฺตา เหเต ญาณเญยฺยาวยวาติฯ ยถา วา สรีรสงฺขาตสฺส สมุทายสฺส อวยวภูเตสุ รสโสณิตาทีสุ อญฺญมญฺญวิสภาคลกฺขณปริจฺฉิเนฺนสุ ธาตุสมญฺญา, เอวเมเตสุปิ ปญฺจกฺขนฺธสงฺขาตสฺส อตฺตภาวสฺส อวยเวสุ ธาตุสมญฺญา เวทิตพฺพาฯ อญฺญมญฺญวิสภาคลกฺขณปริจฺฉินฺนา เหเต จกฺขาทโยติฯ อปิจ ธาตูติ นิชฺชีวมตฺตเสฺสเวตํ อธิวจนํฯ ตถา หิ ภควา ‘‘ฉ ธาตุโร อยํ ภิกฺขุ ปุริโส’’ติอาทีสุ (ม. นิ. ๓.๓๔๔) ชีวสญฺญาสมูหนนตฺถํ ธาตุเทสนํ อกาสีติฯ</p>


<p>ตสฺมา ยถาวุเตฺตน อเตฺถน จกฺขุ จ ตํ ธาตุ จ จกฺขุธาตุ…เป.… มโนวิญฺญาณญฺจ ตํ ธาตุ จ มโนวิญฺญาณธาตูติฯ เอวํ ตาเวตฺถ อตฺถโต เวทิตโพฺพ วินิจฺฉโยฯ</p>


<p> ติ จกฺขาทีนํ ลกฺขณาทิโตเปตฺถ เวทิตโพฺพ วินิจฺฉโยฯ ตานิ จ ปน เนสํ ลกฺขณาทีนิ ขนฺธนิเทฺทเส วุตฺตนเยเนว เวทิตพฺพานิฯ</p>


<p>ติ อิธาปิ ปุเพฺพ วุเตฺตสุ อุปฺปตฺติกฺกมาทีสุ เทสนากฺกโมว ยุชฺชติฯ โส จ ปนายํ เหตุผลานุปุพฺพววตฺถานวเสน วุโตฺตฯ จกฺขุธาตุ รูปธาตูติ อิทญฺหิ ทฺวยํ เหตุ, จกฺขุวิญฺญาณธาตูติ ผลํฯ เอวํ สพฺพตฺถฯ</p>


<p> ติ  ตาวภาวโตฯ อิทํ วุตฺตํ โหติ – เตสุ เตสุ หิ สุตฺตาภิธมฺมปฺปเทเสสุ ‘‘อาภาธาตุ, สุภธาตุ, อากาสานญฺจายตนธาตุ, วิญฺญาณญฺจายตนธาตุ, อากิญฺจญฺญายตนธาตุ, เนวสญฺญานาสญฺญายตนธาตุ, สญฺญาเวทยิตนิโรธธาตุ’’ (สํ. นิ. ๒.๙๕), ‘‘กามธาตุ , พฺยาปาทธาตุ, วิหิํสาธาตุ, เนกฺขมฺมธาตุ, อพฺยาปาทธาตุ, อวิหิํสาธาตุ’’ (วิภ. ๑๘๒; ที. นิ. ๓.๓๐๕; ม. นิ. ๓.๑๒๕), ‘‘สุขธาตุ, ทุกฺขธาตุ, โสมนสฺสธาตุ, โทมนสฺสธาตุ, อุเปกฺขาธาตุ, อวิชฺชาธาตุ’’ (วิภ. ๑๘๐; ม. นิ. ๓.๑๒๕), ‘‘อารมฺภธาตุ, นิกฺกมธาตุ, ปรกฺกมธาตุ’’ (สํ. นิ. ๕.๑๘๓), ‘‘หีนธาตุ, มชฺฌิมธาตุ, ปณีตธาตุ’’ (ที. นิ. ๓.๓๐๕), ‘‘ปถวีธาตุ, อาโปธาตุ, เตโชธาตุ, วาโยธาตุ (ที. นิ. ๓.๓๑๑), อากาสธาตุ, วิญฺญาณธาตุ’’ (ม. นิ. ๓.๑๒๕; วิภ. ๑๗๒), ‘‘สงฺขตธาตุ, อสงฺขตธาตุ’’ (ม. นิ. ๓.๑๒๕), ‘‘อเนกธาตุ นานาธาตุ โลโก’’ติ (ที. นิ. ๒.๓๖๖; ม. นิ. ๑.๑๔๘) เอวมาทโย อญฺญาปิ ธาตุโย ทิสฺสนฺติฯ เอวํ สติ สพฺพาสํ วเสน ปริเจฺฉทํ อกตฺวา กสฺมา อฎฺฐารสาติ อยเมว ปริเจฺฉโท กโตติ เจฯ สภาวโต วิชฺชมานานํ สพฺพธาตูนํ ตทโนฺตคธตฺตาฯ</p>


<p>รูปธาตุเยว หิ อาภาธาตุ, สุภธาตุ ปน รูปาทิปฎิพทฺธาฯ กสฺมา, สุภนิมิตฺตตฺตาฯ สุภนิมิตฺตญฺหิ สุภธาตุฯ ตญฺจ รูปาทิวินิมุตฺตํ น วิชฺชติฯ กุสลวิปาการมฺมณา วา รูปาทโย เอว สุภธาตูติ รูปาทิมตฺตเมเวสาฯ อากาสานญฺจายตนธาตุอาทีสุ จิตฺตํ มโนวิญฺญาณธาตุเยว, เสสา ธมฺมธาตุฯ สญฺญาเวทยิตนิโรธธาตุ ปน สภาวโต นตฺถิฯ ธาตุทฺวยนิโรธมตฺตเมว หิ สาฯ</p>


<p>กามธาตุ ธมฺมธาตุมตฺตํ วา โหติฯ ยถาห – ‘‘ตตฺถ กตมา กามธาตุ? กามปฎิสํยุโตฺต ตโกฺก วิตโกฺก มิจฺฉาสงฺกโปฺป’’ติ (วิภ. ๑๘๒)ฯ อฎฺฐารสาปิ วา ธาตุโยฯ ยถาห – ‘‘เหฎฺฐโต อวีจินิรยํ ปริยนฺตํ กริตฺวา อุปริโต ปรนิมฺมิตวสวตฺตี เทเว อโนฺตกริตฺวา ยํ เอตสฺมิํ อนฺตเร เอตฺถาวจรา เอตฺถ ปริยาปนฺนา ขนฺธธาตุอายตนา รูปา เวทนา สญฺญา สงฺขารา วิญฺญาณํ, อยํ วุจฺจติ กามธาตู’’ติ (วิภ. ๑๘๒)ฯ</p>


<p>เนกฺขมฺมธาตุ  ธมฺมธาตุ เอว, ‘‘สเพฺพปิ กุสลา ธมฺมา เนกฺขมฺมธาตู’’ติ (วิภ. ๑๘๒) วจนโต มโนวิญฺญาณธาตุปิ โหติเยวฯ พฺยาปาทวิหิํสา-อพฺยาปาท-อวิหิํสาสุข-ทุกฺข-โสมนสฺส-โทมนสฺสุเปกฺขา-อวิชฺชาอารมฺภ-นิกฺกม-ปรกฺกมธาตุโย ธมฺมธาตุเยวฯ</p>


<p>หีนมชฺฌิมปณีตธาตุโย อฎฺฐารส ธาตุมตฺตเมวฯ หีนา หิ จกฺขาทโย หีนา ธาตุ, มชฺฌิมปณีตา  มชฺฌิมา เจว ปณีตา จฯ นิปฺปริยาเยน ปน อกุสลา ธมฺมธาตุมโนวิญฺญาณธาตุโย หีนธาตุ, โลกิยา กุสลาพฺยากตา อุโภปิ จกฺขุธาตุอาทโย จ มชฺฌิมธาตุ, โลกุตฺตรา ปน ธมฺมธาตุมโนวิญฺญาณธาตุโย ปณีตธาตุฯ</p>


<p>ปถวีเตโชวาโยธาตุโย โผฎฺฐพฺพธาตุเยว, อาโปธาตุ อากาสธาตุ จ ธมฺมธาตุเยวฯ วิญฺญาณธาตุ จกฺขุวิญฺญาณาทิสตฺตวิญฺญาณธาตุสเงฺขโปเยวฯ</p>


<p>สตฺตรส ธาตุโย ธมฺมธาตุเอกเทโส จ สงฺขตธาตุ, อสงฺขตา ปน ธาตุ ธมฺมธาตุเอกเทโสวฯ อเนกธาตุนานาธาตุโลโก ปน อฎฺฐารส ธาตุปฺปเภทมตฺตเมวาติฯ อิติ สภาวโต วิชฺชมานานํ สพฺพธาตูนํ ตทโนฺตคธตฺตา อฎฺฐารเสว วุตฺตาติฯ</p>


<p> อปิจ วิชานนสภาเว วิญฺญาเณ ชีวสญฺญีนํ สญฺญาสมูหนนตฺถมฺปิ อฎฺฐารเสว วุตฺตาฯ สนฺติ หิ สตฺตา วิชานนสภาเว วิญฺญาเณ ชีวสญฺญิโน, เตสํ จกฺขุโสตฆานชิวฺหากายมโนธาตุมโนวิญฺญาณธาตุเภเทน ตสฺส อเนกตํ จกฺขุรูปาทิปจฺจยายตฺตวุตฺติตาย อนิจฺจตญฺจ ปกาเสตฺวา ทีฆรตฺตานุสยิตํ ชีวสญฺญํ สมูหนิตุกาเมน ภควตา อฎฺฐารส ธาตุโย ปกาสิตาฯ กิญฺจ ภิโยฺย ตถา เวเนยฺยชฺฌาสยวเสน จฯ เย จ อิมาย อนติสเงฺขปวิตฺถาราย เทสนาย เวเนยฺยสตฺตา, ตทชฺฌาสยวเสน จ อฎฺฐารเสว ปกาสิตาฯ</p>


<p>
สเงฺขปวิตฺถารนเยน ตถา ตถา หิ,  
  
ธมฺมํ ปกาสยติ เอส ยถา ยถาสฺส;  
  
สทฺธมฺมเตชวิหตํ วิลยํ ขเณน,  
  
เวเนยฺยสตฺตหทเยสุ ตโม ปยาตีติฯ  
</p>
  
เอวเมตฺถ ตาวตฺวโต เวทิตโพฺพ วินิจฺฉโยฯ  
</p>
  
<p> ติ  จกฺขุธาตุ ตาว ชาติโต เอโก ธโมฺมเตฺวว สงฺขํ คจฺฉติ จกฺขุปสาทวเสน, ตถา โสตฆานชิวฺหากายรูปสทฺทคนฺธรสธาตุโย โสตปฺปสาทาทิวเสน, โผฎฺฐพฺพธาตุ ปน ปถวีเตโชวาโยวเสน ตโย ธมฺมาติ สงฺขํ คจฺฉติฯ จกฺขุวิญฺญาณธาตุ กุสลากุสลวิปากวเสน  เทฺว ธมฺมาติ สงฺขํ คจฺฉติ, ตถา โสตฆานชิวฺหากายวิญฺญาณธาตุโยฯ มโนธาตุ ปน ปญฺจทฺวาราวชฺชนกุสลากุสลวิปากสมฺปฎิจฺฉนวเสน ตโย ธมฺมาติ สงฺขํ คจฺฉติฯ ธมฺมธาตุ ติณฺณํ อรูปกฺขนฺธานํ โสฬสนฺนํ สุขุมรูปานํ อสงฺขตาย จ ธาตุยา วเสน วีสติ ธมฺมาติ สงฺขํ คจฺฉติฯ มโนวิญฺญาณธาตุ เสสกุสลากุสลาพฺยากตวิญฺญาณวเสน ฉสตฺตติ ธมฺมาติ สงฺขํ คจฺฉติฯ เอวเมตฺถ สงฺขโตปิ เวทิตโพฺพ วินิจฺฉโยฯ</p>


<p> ติ เอตฺถ จ จกฺขุธาตุ ตาว จกฺขุวิญฺญาณธาตุยา วิปฺปยุตฺตปุเรชาตอตฺถิอวิคตนิสฺสยินฺทฺริยปจฺจยานํ วเสน ฉหิ ปจฺจเยหิ ปจฺจโย โหติ, รูปธาตุ ปุเรชาตอตฺถิอวิคตารมฺมณปจฺจยานํ วเสน จตูหิ ปจฺจเยหิ ปจฺจโย โหติฯ เอวํ โสตวิญฺญาณธาตุอาทีนํ โสตธาตุสทฺทธาตุอาทโยฯ ปญฺจนฺนํ ปน เนสํ อาวชฺชนมโนธาตุ อนนฺตรสมนนฺตรนตฺถิวิคตานนฺตรูปนิสฺสยวเสน ปญฺจหิ ปจฺจเยหิ ปจฺจโย โหติ, ตา จ ปญฺจปิ สมฺปฎิจฺฉนมโนธาตุยาฯ ตถา สมฺปฎิจฺฉนมโนธาตุ สนฺตีรณมโนวิญฺญาณธาตุยา, สา จ โวฎฺฐพฺพนมโนวิญฺญาณธาตุยา, โวฎฺฐพฺพนมโนวิญฺญาณธาตุ จ ชวนมโนวิญฺญาณธาตุยาฯ ชวนมโนวิญฺญาณธาตุ ปน อนนฺตราย ชวนมโนวิญฺญาณธาตุยา เตหิ เจว ปญฺจหิ อาเสวนปจฺจเยน จาติ ฉหิ ปจฺจเยหิ ปจฺจโย โหติฯ เอส ตาว ปญฺจทฺวาเร นโยฯ</p>


<p>มโนทฺวาเร ปน ภวงฺคมโนวิญฺญาณธาตุ อาวชฺชนมโนวิญฺญาณธาตุยาฯ อาวชฺชนมโนวิญฺญาณธาตุ จ ชวนมโนวิญฺญาณธาตุยา ปุริเมหิ ปญฺจหิ ปจฺจเยหิ ปจฺจโย โหติฯ ธมฺมธาตุ ปน สตฺตนฺนมฺปิ วิญฺญาณธาตูนํ สหชาตอญฺญมญฺญนิสฺสยสมฺปยุตฺตอตฺถิอวิคตาทีหิ พหุธา ปจฺจโย โหติฯ จกฺขุธาตุอาทโย ปน เอกจฺจา จ ธมฺมธาตุ เอกจฺจาย มโนวิญฺญาณธาตุยา อารมฺมณปจฺจยาทีหิปิ ปจฺจยา โหนฺติฯ จกฺขุวิญฺญาณธาตุอาทีนญฺจ น เกวลํ จกฺขุรูปาทโย ปจฺจยา โหนฺติ, อถ โข อาโลกาทโยปิฯ เตนาหุ ปุพฺพาจริยา –</p>

 ปฎิจฺจ อุปฺปชฺชติ จกฺขุวิญฺญาณํฯ โสตสทฺทวิวรมนสิกาเร ปฎิจฺจ อุปฺปชฺชติ โสตวิญฺญาณํฯ ฆานคนฺธวายุมนสิกาเร ปฎิจฺจ อุปฺปชฺชติ ฆานวิญฺญาณํฯ ชิวฺหารสอาปมนสิกาเร ปฎิจฺจ อุปฺปชฺชติ ชิวฺหาวิญฺญาณํฯ กายโผฎฺฐพฺพปถวีมนสิกาเร ปฎิจฺจ อุปฺปชฺชติ กายวิญฺญาณํฯ ภวงฺคมนธมฺมมนสิกาเร ปฎิจฺจ อุปฺปชฺชติ มโนวิญฺญาณ’’นฺติฯ</p>


<p>อยเมตฺถ  สเงฺขโปฯ วิตฺถารโต ปน ปจฺจยปฺปเภโท ปฎิจฺจสมุปฺปาทนิเทฺทเส อาวิภวิสฺสตีติ เอวเมตฺถ ปจฺจยโตปิ เวทิตโพฺพ วินิจฺฉโยฯ</p>


<p> ติ ทฎฺฐพฺพโตเปตฺถ วินิจฺฉโย เวทิตโพฺพติ อโตฺถฯ สพฺพา เอว หิ สงฺขตธาตุโย ปุพฺพนฺตาปรนฺตวิวิตฺตโต ธุวสุภสุขตฺตภาวสุญฺญโต ปจฺจยายตฺตวุตฺติโต จ ทฎฺฐพฺพาฯ</p>


<p>วิเสสโต ปเนตฺถ เภริตลํ วิย จกฺขุธาตุ ทฎฺฐพฺพา, ทโณฺฑ วิย รูปธาตุ, สโทฺท วิย จกฺขุวิญฺญาณธาตุฯ ตถา อาทาสตลํ วิย จกฺขุธาตุ, มุขํ วิย รูปธาตุ, มุขนิมิตฺตํ วิย จกฺขุวิญฺญาณธาตุฯ อถ วา อุจฺฉุติลา วิย จกฺขุธาตุ, ยนฺตจกฺกยฎฺฐิ วิย รูปธาตุ, อุจฺฉุรสเตลานิ วิย จกฺขุวิญฺญาณธาตุฯ ตถา อธรารณี วิย จกฺขุธาตุ, อุตฺตรารณี วิย รูปธาตุ, อคฺคิ วิย จกฺขุวิญฺญาณธาตุฯ เอส นโย โสตธาตุอาทีสุฯ</p>


<p>มโนธาตุ ปน ยถาสมฺภวโต จกฺขุวิญฺญาณธาตุอาทีนํ ปุเรจรานุจรา วิย ทฎฺฐพฺพาฯ</p>


<p>ธมฺมธาตุยา เวทนากฺขโนฺธ สลฺลมิว สูลมิว จ ทฎฺฐโพฺพฯ สญฺญาสงฺขารกฺขนฺธา เวทนาสลฺลสูลโยคาอาตุรา วิย, ปุถุชฺชนานํ วา สญฺญา อาสาทุกฺขชนนโต ริตฺตมุฎฺฐิ วิยฯ อยถาภุจฺจนิมิตฺตคาหกโต วนมิโค วิยฯ สงฺขารา ปฎิสนฺธิยํ ปกฺขิปนโต องฺคารกาสุยํ ขิปนกปุริสา วิยฯ ชาติ ทุกฺขานุพนฺธโต ราชปุริสานุพนฺธโจรา วิยฯ สพฺพานตฺถาวหสฺส ขนฺธสนฺตานสฺส เหตุโต วิสรุกฺขพีชานิ วิยฯ รูปํ นานาวิธุปทฺทวนิมิตฺตโต ขุรจกฺกํ วิย ทฎฺฐพฺพํฯ อสงฺขตา ปน ธาตุ อมตโต สนฺตโต เขมโต จ ทฎฺฐพฺพาฯ กสฺมา? สพฺพานตฺถาวหสฺส ปฎิปกฺขภูตตฺตาฯ</p>


<p>มโนวิญฺญาณธาตุ  อารมฺมเณสุ ววตฺถานาภาวโต อรญฺญมกฺกโฎ วิย, ทุทฺทมนโต อสฺสขฬุโงฺก วิย, ยตฺถกามนิปาติโต เวหาสกฺขิตฺตทโณฺฑ วิย, โลภโทสาทินานปฺปการกิเลสเวสโยคโต รงฺคนโฎ วิย ทฎฺฐพฺพาติฯ</p>

</p>

</p>

</p>

</p>





