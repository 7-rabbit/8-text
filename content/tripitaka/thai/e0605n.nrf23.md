<h1>อภิสโมฺพธิทีปนีคาถา</h1>
<ol>
<li>
ปุรโต คจฺฉติ จโนฺท รชตจกฺกํ ว อมฺพเร,  
  
สหสฺสรํสิ สุริโย ปจฺฉิเมนุปคจฺฉติฯ  
</li>
  
<li>
มเชฺฌ โพธิทุมจฺฉเตฺต ปลฺลเงฺก อปฺปราชิเต,  
  
ปลฺลเงฺกน นิสีทิตฺวา ธมฺมํ สมฺมสเต มุนิฯ  
</li>
  
<li>
สโกฺก ตสฺมิํ ขเณ สงฺขํ ธมโนฺต อภิธาวติ,  
  
พฺรหฺมา ติโยชนํ ฉตฺตํ ธาเรติ มุนิมุทฺธนิฯ  
</li>
  
<li>
มณิตาลวณฺฎํ ตุสีโต สุยาโม วาฬพีชนิํ,  
  
นานามงฺคลภณฺฑานิ คหิโต เสสเทวตาฯ  
</li>
  
<li>
เอวํ ทสสหสฺสมฺหิ สโกฺก พฺรหฺมา จ เทวตา,  
  
สงฺขาทีนี ธมนฺตา จ จกฺกวาฬมฺหิ ปูรยุํฯ  
</li>
  
<li>
มณฺคลานิ คเหตฺวาน ติฎฺฐนฺติ กาจิ เทวตา,  
  
ธชมาล คเหตฺวาน ตถา ปุณฺณฆฎาทโยฯ  
</li>
  
<li>
ตตฺถ นจฺจนฺติ คายนฺติ เสเฬนฺติ วาทยนฺติ จ,  
  
เทวา ทสสหสฺสมฺหิ ตุฎฺฐหฎฺฐา ปโมทิตาฯ  
</li>
  
<li>
ธมฺมามตรสสฺสาทํ ลภิสฺสามสฺส สนฺติเก,  
  
นยนามตรสสฺสาทํ ปาฎิหาริยญฺจ ปสฺสิตุํฯ  
</li>
  
<li>
ชารมรณกนฺตารา โสโกปายาสสลฺลโต,  
  
โมเจสิ กามปาสมฺหา เทเสโนฺต อมตํ ปทํฯ  
</li>
  
<li>
อิติ ตุเฎฺฐหิ เทเวหิ ปูชิยโนฺต นราสโภ,  
  
กิญฺจิ ปูชํ อจิเนฺตโนฺต จิเนฺตโนฺต ธมฺมมุตฺตมํฯ  
</li>
  
<li>
สพฺพตฺถสาธิโต สโนฺต สิทฺธโตฺถ อปฺปราชิโต,  
  
จกฺกวาฬสิลาสาณิปากาเรหิ มโนรเมฯ  
</li>
  
<li>
ตารามณิขจิตากาสวิตาเน จนฺททีปเก,  
  
มานารตมปโชฺชเต มาลาคนฺธาทิปูชิเตฯ  
</li>
  
<li>
ทิเพฺพหิ ฉณเภรีหิ ฆุเฎฺฐ มงฺคลคีติยา,  
  
จกฺกวาเฬ สุปฺปาสาเท โพธิมณฺฑมหาตเลฯ  
</li>
  
<li>
โพธิรุกฺขมณิจฺฉเตฺต ปลฺลเงฺก อปฺปราชิเต,  
  
นิสฺสิโนฺน ปฐเม ยาเม ปุริมํ ชาติมนุสฺสริฯ  
</li>
  
<li>
นมรูปามนุปฺปตฺติ สุทิฎฺฐา โหติ เตนิธา,  
  
สกฺกาตทิฎฺฐิ เตนสฺส ปหีนา โหติ สพฺพโสฯ  
</li>
  
<li>
ตโต หิ ทุติเย ยาเม ยถายมฺมุปเค สริ,  
  
สุทิฎฺฐํ โหติ เตนสฺส กมฺมเกฺกฺลเสหิ สมฺภวํฯ  
</li>
  
<li>
กงฺขาวิตรณี นาม ญาณนฺตํ สมุปาคตํ,  
  
เตนเสส ปหียิตฺถ กงฺขา โสฬสธา ฐิตาฯ  
</li>
  
<li>
ตโต โส ตติเย ยาเม ทฺวาทสเงฺค อเสสโต,  
  
โส ปฎิจฺจสมุปฺปาเท ญาณโมตารยี มุนิฯ  
</li>
  
<li>
อวิชฺชวาทฺยานุโลเมน ชราทิปฎิโลมโต,  
  
สมฺมสโนฺต ยถาภูตํ ญาณทสฺสนมาคมิฯ  
</li>
  
<li>
กปฺปโกฎิสเตนาปิ อปฺปเมเยฺยสุ ชาติสุ,  
  
โลภํ อเสสทาเนน วินาเสโนฺต ปุนปฺปุนํฯ  
</li>
  
<li>
สีเลน ขนฺติเมตฺตาย โกขโทสํ นิวาเรสิ,  
  
ปญฺญาย โมหํ เฉตฺวาน มิจฺฉาทิฎฺฐิ ตเถว จฯ  
</li>
  
<li>
ครูปเสวนาทีหิ วิจิกิจฺฉํ วิโนทยํ,  
  
มานุทฺธจฺจํ วิโนเทโนฺต กุเล เชโฎฺฐปจายินาฯ  
</li>
  
<li>
เนกฺขเมฺมน วินาเสโนฺต กามราคํ ปุนปฺปุนํ,  
  
สเจฺจน วิสํวาทํ โกสชฺชํ วีริเยน จฯ  
</li>
  
<li>
เอวํ ทานาทินา ตํ ตํ กิเลสณฺคํ วิโนทยํ,  
  
สุวฑฺฒิตา มหาปญฺญา กถํ สนฺติํ น รูหติฯ  
</li>
  
<li>
สุทุกฺกรํ กริตฺวาน ทานาทิปจฺจยํ ปุเร,  
  
น กิญฺจิ ภวสมฺปตฺติํ ปเตฺถสิ โพธิมุตฺตมํฯ  
</li>
  
<li>
ปณิธานมฺหา ปฎฺฐาย กตํ ปุญฺญญฺจ ปตฺถนํ,  
  
เอกฺกตฺถ ทานิ สมฺปตฺติํ เทติ โพธิํ อสํสยํฯ  
</li>
  
<li>
ตโต โส สพฺพสงฺขาเร อนิจฺจทุกฺขนตฺตโต,  
  
สมฺมสโนฺตนุโลเมน นิพฺพานํ สมุปาคมิฯ  
</li>
  
<li>
สวาสเน กิเลเส โส ฌาเปโนฺตนุมตฺตํ ปิ จ,  
  
อรหตฺตปฺปตฺติยา สุโทฺธ พุโทฺธ โพธิตเล อหุฯ  
</li>
  
<li>
ปโตฺต วิเมตฺติํ วรเสตฉตฺตํ,  
  
โส ปีติเวเคน อุทานุทีรยิ;  
  
เฉตฺวาน มาเร วิชิตาริสโงฺฆ,  
  
ติพุทฺธเขเตฺตกทิวากโร อหุฯ  
</li>
  
<li>
ราชาธิราชา วรเมวมาสิ,  
  
ติฉตฺตธาริ วรธมฺมราชา;  
  
มหาสหสฺสํ ปิ จ โลกธาตุํ,  
  
สเรน วิญฺญาปยิตุํ สมโตฺถฯ  
</li>
  
<li>
พุโทฺธ โลกาโลเก โลเก,  
  
ชาโต สโตฺต โกนุมฺมโตฺต;  
  
สุทฺธํ พุทฺธํ โอฆา ติณฺณํ,  
  
สโทฺธ ปโญฺญ โก โน วเนฺทฯ  
</li>
  
<li>
ภชิตํ จชิตํ ปวนํ ภวนํ,  
  
ชหิตํ คหิตํ สมลํ อมลํ;  
  
สุคตํ อคตํ สุคติํ อคติํ,  
  
นมิตํ อมิตํ นมติํ สุมติํฯ  
</li>
  
  
  
  
  