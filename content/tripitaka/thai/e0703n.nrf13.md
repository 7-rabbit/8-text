<h1>จุทฺทสม ปริเจฺฉท</h1>
<h3>นครปฺปเวสโน</h3>
<ol>
<li>
เทวานํปิยติโสฺส โส, ราชา สลิลกีฬิตํ;  
  
ทตฺวา นครวาสีนํ, มิควํ กีฬิตุํ อคาฯ  
</li>
  
<li>
จตฺตาลีสสหเสฺสหิ, นเรหิ ปริวาริโต;  
  
ธาวโนฺต ปทสาเยว, อคมา มิสฺสกํ นคํฯ  
</li>
  
<li>
เถเร ทเสฺสตุมิจฺฉโนฺต, เทโว ตสฺมิํ มหีธเร;  
  
คุมฺภํภกฺขยมาโน’ว, อฎฺฐา โคกณฺณรูปวาฯ  
</li>
  
<li>
ราชา ทิสฺวา ‘‘ปมตฺตํ ตํ, น ยุตฺตํ วิชฺฌิตุํ’’ อิติ;  
  
ชิยา สทฺทมกาธาปิ, โคกโณฺณ ปพฺพตนฺตรํฯ  
</li>
  
<li>
ราชา’นุธาวิ  
โสธิํ, เถรานํ สนฺติกํ คโต;  
  
เถเร ทิเฎฺฐ นริเนฺทน, สยมนฺตรธายิโสฯ  
</li>
  
<li>
เถโร ‘‘พหูสุ ทิเฎฺฐสุ, อติภายิสฺสตี’’ ติโส;  
  
อตฺตานเมว ทเสฺสสิ, ปสฺสิตฺวา ตํ มหีปติํฯ  
</li>
  
<li>
ภีโต อฎฺฐาสิ ตํ เถโร, ‘‘เอหิ ติสฺสาติ อพฺรวิ;  
  
ติสฺสา’ติ วจเนเนว, ราชา ยโกฺข’’ติ จินฺตยีฯ  
</li>
  
<li>
สมณา มยํ มหาราช, ธมฺมราชสฺส สาวกา;  
  
ตเมว อนุกมฺปาย, ชมฺพุทีปา อิธาคตาฯ  
</li>
  
<li>
อิจฺจาห เถโร ตํ สุตฺวา, ราชา วีตภโย อหุ;  
  
สริตฺวา สขีสเนฺทสํ, ‘‘สมาณา’’ อิติ นิจฺฉิโตฯ  
</li>
  
<li>
ธนุํ สรญฺจ นิกฺขิปฺป, อุปสงฺกมฺม ตํ อิสิํ;  
  
สโมฺมทมาโน เถเรน, โส นิสีทิ ตทนฺติเกฯ  
</li>
  
<li>
ตทา ตสฺส มนุสฺสา เต, อาคมฺม ปริวารยุํ;  
  
ตทา เสเส ฉ ทเสฺสสิ, มหาเถโร สหาคเตฯ  
</li>
  
<li>
เต ทิสฺวา อพฺรวี ราชา, ‘‘กทา’’ เม อาคตา อิติ;  
  
‘‘มยา สทฺธิํ’’ติ เถเรน, วุเตฺต ปุจฺฉิ อิทํ ปุนฯ  
</li>
  
<li>
‘‘สนฺติ อีทิสกา อเญฺญ, ชมฺพุทีเป ยตี’’ อิติ;  
  
อาห ‘‘กาสาวปโชฺช โต, ชมฺพุทีโป ตหิํ ปนฯ  
</li>
  
<li>
เตวิชฺชา อิทฺธิปฺปตฺตา จ, เจโตปริยโกวิทา;  
  
‘‘ทิพฺพโสตา’รหโนฺต จ, พหู พุทฺธสฺส สาวกา’’ฯ  
</li>
  
<li>
ปุจฺฉิ ‘‘เกนาคตตฺถา’’ติ, น ถเลน น วารินา;  
  
อาคตมฺหา’’ติ วุเตฺต โส, วิชานิ นภสาคมํฯ  
</li>
  
<li>
วีมํสํโส มหาปโญฺญ, กณฺหํ ปญฺหมปุจฺฉิตํ;  
  
ปุโฎฺฐ ปุโฎฺฐ วิยากาสิ, ตํตํ ปญฺหํ มหีปติฯ  
</li>
  
<li>
รุโกฺขยํ ราชกินฺนาโม, อโญฺญ นาม อยํ ตรุ;  
  
อิมํ มุญฺจิย อตฺถ’โมฺพ, สนฺติ อมฺพตรู พหุํฯ  
</li>
  
<li>
อิมญฺจ อมฺพํ เตจ’เมฺพ, มุญฺจิยตฺถิ มหีรุหา;  
  
สนฺติ ภเนฺต พหุ รุกฺขา, อนมฺพาปน เต ตรุฯ  
</li>
  
<li>
อเญฺญ  
อเมฺพ อนเมฺพ จ, มุญฺจิย’ตฺถิ มหีรุหา;  
  
อยํ ภเนฺต อมฺพรุโกฺข, ปณฺฑิโต’สิ นริสฺสรฯ  
</li>
  
<li>
สนฺติ เต ญาตกา ราช, สนฺติ ภเนฺต พหุชฺชนา;  
  
สนฺติ อญฺญาตกา ราช, สนฺติ เต ญาติโต พหูฯ  
</li>
  
<li>
ญาตเก เต จ อเญฺญ จ, มุญฺจิย’โญฺญปิ อตฺถิ นุ;  
  
‘‘ภเนฺต’’ หเมว สาธุ ตฺวํ, ปณฺฑิโต’สิ นริสฺสรฯ  
</li>
  
<li>
ปณฺฑิโต’ติ วิทิตฺวาน, จูฬหตฺถิปโทปมํ;  
  
สุตฺตนฺตํ เทสยี เถโร, มหีปสฺส มหามตีฯ  
</li>
  
<li>
เทสนาปริโยสาเน, สทฺธิํ เตหิ นเรหิ โส;  
  
จตฺตาลีสสหเสฺสหิ, สรเณสุ ปติฎฺฐหิฯ  
</li>
  
<li>
ภตฺตา’ภีหารํ สายเนฺห, รโญฺญ อภิหรุํ ตทา;  
  
‘‘น ภุญฺชิสฺส’’นฺติ ทานิ เม, อิติ ชนมฺมิ ภูปติฯ  
</li>
  
<li>
ปุจฺฉิตุํเยว ยุตฺตนฺติ, ภเตฺตนา’ปุจฺฉิเต อิสิ;  
  
น ภุญฺชาม อิทานี’ติ, วุเตฺต กาลญฺจ ปุจฺฉิโสฯ  
</li>
  
<li>
กาลํ วุเตฺต’พฺรวิ เอวํ, ‘‘คจฺฉาม นครํ’’อิติ;  
  
ตุวํ คจฺฉ มหาราช, วสิสฺสาม มยํ อิธฯ  
</li>
  
<li>
เอวํ สติ กุมาโร’ยํ, อเมฺหหิ สห คจฺฉตุ;  
  
อยญฺหิ อาคตผโล, ราช วิญฺญาตสาสโนฯ  
</li>
  
<li>
อเปกฺขมาโน ปพฺพชฺชํ, วสต’มฺหากมนฺติเก;  
  
อิทานิ ปพฺพเชสฺสาม, อิมํ ตฺวํ คจฺฉ ภูมิปฯ  
</li>
  
<li>
ปาโต รถํ เปสยิสฺสํ, ตุเมฺห ตตฺถ ฐิตา ปุรํ;  
  
ยาถา’ติ เถเร วนฺทิตฺวา, ภณฺฑุํเนตฺว’ก มนฺตกํฯ  
</li>
  
<li>
ปุจฺฉิ เถราธิการํโส, รโญฺญ สพฺพมภาสิ โส;  
  
เถรํ ญตฺวา’ติ ตุโฎฺฐโส, ‘‘ลาภา เม’’อิติ จินฺตยิฯ  
</li>
  
<li>
ภณฺฑุสฺส คีหิภาเวน, คตาสโงฺก นริสฺสโร;  
  
อญฺญาสิ นรภาวํ โส, ‘‘ปพฺพาเชม อิมํ’’ อิติฯ  
</li>
  
<li>
เถโร ตํ คามสีมายํ, ตสฺมิํเยว ขเณ อกา;  
  
ภณฺฑุกสฺส กุมารสฺส, ปพฺพชฺชมุปสมฺปทํฯ  
</li>
  
<li>
ตสฺมิํเยว  
ขเณ โส จ, อรหตฺตมปาปุณิ;  
  
สุมนํ สามเณรํ ตํ, เถโร อามนฺตยี ตโตฯ  
</li>
  
<li>
ธมฺมสวนกาลํ ตฺวํ, โฆเสหี’’ติ อปุจฺฉิโส;  
  
สาเวโนฺต กิตฺตกํ ฐานํ, ภเนฺต โฆเสม’หํ อิติฯ  
</li>
  
<li>
‘‘สกลํ ตมฺพปณฺณี’’ติ, วุเตฺต เถเรน อิทฺธิยา;  
  
สาเวโนฺต สกลํ ลํกํ, ธมฺมกาลมโฆสยีฯ  
</li>
  
<li>
ราชา นาคจตุเตฺตโส, โสณฺณิปเสฺส นิสีทิย;  
  
ภุญฺชโนฺต ตํ รวํ สุตฺวา, เถรนฺติก มเปสยิฯ  
</li>
  
<li>
‘‘อุปทฺทโว นุ อตฺถี’’ติ, อาห นตฺถิ อุทฺทโว;  
  
โสตุํ สมฺพุทฺธวจนํ, กาโล โฆสาปิโต อิติฯ  
</li>
  
<li>
สามเณร รวํ สุตฺวา, ภุมฺมาเทวา อโฆสยุํ;  
  
อนุกฺกเมน โส สโทฺท, พฺรหฺมโลกํ สมารุหิฯ  
</li>
  
<li>
เตน โฆเสน เทวานํ, สนฺนิปาโต มหา อหุ;  
  
สมจิตฺตสุตฺตํ เทเสสิ, เถโร ตสฺมิํ สมาคเมฯ  
</li>
  
<li>
อสํขิยานํ เทวานํ, ธมฺมาภิสมโย อหุ;  
  
พหู นาคา สุปณฺณา จ, สรเณสุ ปติฎฺฐยุํฯ  
</li>
  
<li>
ยเถทํ สาริปุตฺตสฺส, สุตฺตํ เถรสฺส ภาสโต;  
  
ตถา มหินฺทเตฺถรสฺส, อหุ เทวสมาคโมฯ  
</li>
  
<li>
ราชา ปภา เต ปาเหสิ, รถํ สารถิ โส คโต;  
  
‘‘อาโรหถ รถํ ยาม, นครํ’’ อิติ เต’พฺรวิฯ  
</li>
  
<li>
นา’โรหาม รถํ คจฺฉ, คจฺฉาม ตว ปจฺฉโต;  
  
อิติ วตฺวาน เปเสตฺวา, สารถิํ สุมโนรถํฯ  
</li>
  
<li>
เวหาสมพฺภุคนฺตฺวา, เต นครสฺส ปุรตฺถโต;  
  
ปฐมตฺถูปฎฺฐานมฺหิ, โอตริํสุ มหิทฺธิกาฯ  
</li>
  
<li>
เถเรหิ ปฐโมติณฺณ-ฐานมฺหิ กตเจติยํ;  
  
อชฺชาปิ วุจฺจเต เตน, เอวํ ปฐมเจติยํฯ  
</li>
  
<li>
รญฺญา เถรคุณํ สุตฺวา, สพฺพา อเนฺตปุริตฺถิโย;  
  
เถรทสฺสนมิจฺฉิํสุ, ยสฺมา ตสฺมามหีปติฯ  
</li>
  
<li>
อโนฺต’ว  
ราชวตฺถุสฺส, รมฺมํ กาเรสิ มณฺฑปํ;  
  
เสเตหิ วตฺถปุเปฺผหิ, ฉาทิตํ สมลงฺกตํฯ  
</li>
  
<li>
อุจฺจเสยฺยาวิรมณํ, สุตตฺตา เถรสนฺติเก;  
  
กงฺขี ‘‘อุจฺจาสเน เถโร, นิสีทิเทยฺยนุโนติ จฯ  
</li>
  
<li>
ตทนฺตเร สารถิ โส, เถเร ทิสฺวา ตหิํ ฐิเต;  
  
จีวรํ ปารุปเนฺต เต, อติวิมฺหิต มานโสฯ  
</li>
  
<li>
คนฺตฺวา รโญฺญ นิเวเทสิ, สุตฺวา สพฺพํ มหีมติ;  
  
‘‘นิสชฺชํ น กริสฺสนฺติ, ปีฐเกสู’’ติ นิจฺฉิโตฯ  
</li>
  
<li>
‘‘สุสาธุ ภุมฺมตฺถรณํ, ปญฺญาเปถา’’ติ ภาสิย;  
  
คนฺตฺวา ปฎิปถํ เถเร, สกฺกจฺจํ อภิวาทิยฯ  
</li>
  
<li>
มหามหินฺทเตฺถรสฺส, หตฺถโต ปตฺตมาทิย;  
  
สกฺการปูชาวิธินา, ปุรํ เถรํ ปเวสยิฯ  
</li>
  
<li>
ทิสฺวา อาสนปญฺญตฺติํ, เนมิตฺตา พฺยากรุํ อิติ;  
  
‘‘คหิตา ปถวี’เมหิ, ทีเป เหสฺสนฺติ อิสฺสราฯ  
</li>
  
<li>
นริโนฺท ปูชยโนฺต เต, เถเร อเนฺตปุรํ นยิ;  
  
ตตฺถ เต ทุสฺสปีเฐสุํ, นิสีทิํสุ ยถารหํฯ  
</li>
  
<li>
เต ยาคุขชฺชโภเชฺชหิ, สยํ ราชา อตปฺปยิ;  
  
นิฎฺฐิเต ภตฺตกิจฺจมฺหิ, สยํ อุปนิสีทิยฯ  
</li>
  
<li>
กนิฎฺฐโสฺสปราชสฺส, มหานาคสฺส ชายิกํ;  
  
วสนฺติํ ราชเคเห’ว, ปโกฺกสา เปสิจา’นุลํฯ  
</li>
  
<li>
อาคมฺม อนุลาเทวี, ปญฺจ อิตฺถิสเตหิ สา;  
  
เถเรวนฺทิย ปูเชตฺวา, เอกมนฺตมุปาวิสิฯ  
</li>
  
<li>
เปตวตฺถุํ วิมานญฺจ, สจฺจสํยุตฺตเมว จ;  
  
เทเสสิ เถโร ตา อิตฺถี, ปฐมํ ผลมชฺฌคุํฯ  
</li>
  
<li>
หิโยฺย ทิฎฺฐมนุเสฺสหิ, สุตฺวา เถรคุเณ พหู;  
  
เถรทสฺสนมิจฺฉนฺตา, สมาคนฺตฺวาน นาคราฯ  
</li>
  
<li>
ราชทฺวาเร มหาสทฺทํ, อกรุํ ตํ มหีปติ;  
  
สุตฺวา ปุจฺฉิย ชานิตฺวา, อาห เตสํ หิตตฺถิโกฯ  
</li>
  
<li>
สเพฺพสํ  
อิธ สมฺพาโธ, สาลามงฺคลหตฺถิโน;  
  
โสเธถ ตตฺถ ทกฺขนฺติ, เถเร’เม นาครา’อิติฯ  
</li>
  
<li>
โสเธตฺวา หตฺถิสาลํ ตํ, วิตานาทีหิ สชฺชุกํ;  
  
อลงฺกริตฺวา สยเน, ปญฺญเปสุํ ยถารหํฯ  
</li>
  
<li>
สเถโร ตตฺถ คนฺตฺวาน, มหาเถโร นิสีทิย;  
  
โส เทวทูตสุตฺตนฺตํ, กเถสี กถิโก มหาฯ  
</li>
  
<li>
ตํ สุตฺวาน ปสีทิํสุ, นครา เต สมาคตา;  
  
เตสุ ปาณสหสฺสํตุ, ปฐมํ ผลมชฺฌคาฯ  
</li>
  
<li>
ลํกาทีเป โส สตฺถุกโปฺป อกโปฺป;  
  
ลํกาธิฎฺฐาเน ทฺวีสุ ฐาเนสุ เถโร;  
  
ธมฺมํ ภาสิตฺวา ทีปภาสาย เอวํ;  
  
สทฺธโมฺม ตารํ การยี ทีปทีโปติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
นครปฺปเวสโน นาม  
</li>
  
จุทฺทสโม ปริเจฺฉโทฯ  
</li>
  
  
  
  
  