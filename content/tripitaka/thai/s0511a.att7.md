<h1>๗. เรวตพุทฺธวํสวณฺณนา</h1>
<p>สุมนสฺส   ปน ภควโต อปรภาเค สาสเน จสฺส อนฺตรหิเต นวุติวสฺสสหสฺสายุกา มนุสฺสา อนุกฺกเมน ปริหายิตฺวา ทสวสฺสายุกา หุตฺวา ปุน อนุกฺกเมน วฑฺฒิตฺวา อสเงฺขฺยยฺยายุกา หุตฺวา ปุน ปริหายมานา สฎฺฐิวสฺสสหสฺสายุกา อเหสุํฯ ตทา  นาม สตฺถา อุทปาทิฯ โสปิ ปารมิโย ปูเรตฺวา อเนกรตนสมุชฺชลิตภวเน ตุสิตภวเน นิพฺพตฺติตฺวา ตโต จวิตฺวา สพฺพธนธญฺญวติสุธญฺญวตีนคเร สพฺพาลงฺการสมลงฺกตอมิตรุจิรปริวารปริวุตสฺส สิริวิภวสมุทเยนากุลสฺส สพฺพสมิทฺธิวิปุลสฺส วิปุลสฺส นาม รโญฺญ กุเล สพฺพชนนยนาลิปาลิสมากุลาย สมฺผุลฺลนยนกุวลยสสฺสิริกสินิทฺธวทนกมลากรโสภาสมุชฺชลาย สุรุจิรมโนหรคุณคณวิปุลาย วิปุลาย นาม อคฺคมเหสิยา กุจฺฉิสฺมิํ ปฎิสนฺธิํ คเหตฺวา ทสนฺนํ มาสานํ อจฺจเยน จิตฺตกูฎปพฺพตโต สุวณฺณหํสราชา วิย มาตุกุจฺฉิโต นิกฺขมิฯ</p>


<p>ตสฺส ปฎิสนฺธิยํ ชาติยญฺจ ปาฎิหาริยานิ ปุเพฺพ วุตฺตนยาเนว อเหสุํฯ สุทสฺสนรตนคฺฆิอาเวฬนามกา ตโย จสฺส ปาสาทา อเหสุํฯ สุทสฺสนาเทวิปฺปมุขานิ เตตฺติํส อิตฺถิสหสฺสานิ ปจฺจุปฎฺฐิตานิ อเหสุํฯ ตาหิ ปริวุโต โส สุรยุวตีหิ ปริวุโต เทวกุมาโร วิย ฉพฺพสฺสสหสฺสานิ วิสยสุขมนุภวมาโน อคารํ  อชฺฌาวสิฯ โส สุทสฺสนาย นาม เทวิยา วรุเณ นาม ตนเย ชาเต จตฺตาริ นิมิตฺตานิ ทิสฺวา นานาวิราคตนุวรวสนนิวสโน อามุกฺกมุตฺตาหารมณิกุณฺฑโล วรเกยูรมกุฎกฎกธโร ปรมสุรภิคนฺธกุสุมสมลงฺกโต ปรมรุจิรกรนิกโร สรทสมยรชนิกโร วิย ตาราคณปริวุโต วิย จโนฺท ติทสคณปริวุโต วิย ทสสตนยโน พฺรหฺมคณปริวุโต วิย จ หาริตมหาพฺรหฺมา จตุรงฺคินิยา มหติยา เสนาย ปริวุโต อาชญฺญรเถน มหาภินิกฺขมนํ นิกฺขมิตฺวา สพฺพาภรณานิ โอมุญฺจิตฺวา ภณฺฑาคาริกสฺส หเตฺถ ทตฺวา ชลชามลาวิกลนีลกุวลยทลสทิเสนาตินิสิเตนาติติขิเณนาสินา สเกสมกุฎํ ฉินฺทิตฺวา อากาเส ขิปิฯ ตํ สโกฺก เทวราชา สุวณฺณจโงฺกฎเกน  ปฎิคฺคเหตฺวา ตาวติํสภวนํ เนตฺวา สิเนรุมุทฺธนิ สตฺตรตนมยํ เจติยํ อกาสิฯ</p>


<p>มหาปุริโส  ปน เทวทตฺตานิ กาสายานิ ปริทหิตฺวา ปพฺพชิ, เอกา จ นํ ปุริสโกฎิ อนุปพฺพชิฯ โส เตหิ ปริวุโต สตฺตมาเส ปธานจริยํ จริตฺวา วิสาขปุณฺณมาย อญฺญตราย สาธุเทวิยา นาม เสฎฺฐิธีตาย ทินฺนํ มธุปายาสํ ปริภุญฺชิตฺวา สาลวเน ทิวาวิหารํ วีตินาเมตฺวา สายนฺหสมเย อญฺญตเรนาชีวเกน ทินฺนา อฎฺฐ ติณมุฎฺฐิโย คเหตฺวา มตฺตวรนาคคามี นาคโพธิํ ปทกฺขิณํ กตฺวา เตปณฺณาสหตฺถวิตฺถตํ ติณสนฺถรํ สนฺถริตฺวา จตุรงฺควีริยํ อธิฎฺฐาย นิสีทิตฺวา มารพลํ วิธมิตฺวา สพฺพญฺญุตญฺญาณํ ปฎิวิชฺฌิตฺวา – ‘‘อเนกชาติสํสารํ…เป.… ตณฺหานํ ขยมชฺฌคา’’ติ (ธ. ป. ๑๕๓-๑๕๔) อุทานํ อุทาเนสิฯ เตน วุตฺตํ –</p>


<ol>
<li>
‘‘สุมนสฺส อปเรน, เรวโต นาม นายโก;  
  
อนุปโม อสทิโส, อตุโล อุตฺตโม ชิโน’’ติฯ  
</li>
  
<p>เรวโต กิร สตฺถา โพธิสมีเปเยว สตฺตสตฺตาหานิ วีตินาเมตฺวา ธมฺมเทสนตฺถํ พฺรหฺมายาจนํ สมฺปฎิจฺฉิตฺวา – ‘‘กสฺส นุ โข อหํ ปฐมํ ธมฺมํ เทเสยฺย’’นฺติ (ที. นิ. ๒.๗๒; ม. นิ. ๑.๒๘๔; ๒.๓๔๑; มหาว. ๑๐) อุปธาเรโนฺต อตฺตนา สห ปพฺพชิตภิกฺขุโกฎิโย อเญฺญ จ พหู เทวมนุเสฺส อุปนิสฺสยสมฺปเนฺน ทิสฺวา อากาเสน คนฺตฺวา วรุณาราเม โอตริตฺวา เตหิ ปริวุโต คมฺภีรํ นิปุณํ ติปริวฎฺฎํ อปฺปฎิวตฺติยํ อเญฺญน อนุตฺตรํ ธมฺมจกฺกํ ปวเตฺตตฺวา ภิกฺขูนํ โกฎิ อรหเตฺต ปติฎฺฐาเปสิฯ ตีสุ มคฺคผเลสุ ปติฎฺฐิตานํ คณนปริเจฺฉโท นตฺถิฯ เตน วุตฺตํ –
</ol></p>


<ol>
<li>
‘‘โสปิ ธมฺมํ ปกาเสสิ, พฺรหฺมุนา อภิยาจิโต;  
  
ขนฺธธาตุววตฺถานํ, อปฺปวตฺตํ ภวาภเว’’ติฯ  
</li>
  
<p>ตตฺถ  นฺติ ปญฺจนฺนํ ขนฺธานํ อฎฺฐารสนฺนํ ธาตูนํ นามรูปววตฺถานาทิวเสน วิภาคกรณํฯ สภาวลกฺขณสามญฺญลกฺขณาทิวเสน รูปารูปธมฺมปริคฺคโห ขนฺธธาตุววตฺถานํ นามฯ อถ วา เผณปิณฺฑูปมํ รูปํ ปริมทฺทนาสหนโต ฉิทฺทาวฉิทฺทาทิภาวโต จ อุทกปุพฺพุฬกํ วิย  เวทนา มุหุตฺตรมณียภาวโต, มรีจิกา วิย สญฺญา วิปฺปลมฺภนโต, กทลิกฺขโนฺธ วิย สงฺขารา อสารกโต, มายา วิย วิญฺญาณํ วญฺจนกโต’’ติ เอวมาทินาปิ นเยน อนิจฺจานุปสฺสนาทิวเสนปิ ขนฺธธาตุววตฺถานํ เวทิตพฺพํ (วิภ. อฎฺฐ. ๒๖ กมาทิวินิจฺฉยกถา)ฯ ติ เอตฺถ ภโวติ วฑฺฒิ, อภโวติ หานิฯ ภโวติ สสฺสตทิฎฺฐิ , อภโวติ อุเจฺฉททิฎฺฐิฯ ภโวติ ขุทฺทกภโว, อภโวติ มหาภโวฯ ภโวติ กามภโว, อภโวติ รูปารูปภโวติ เอวมาทินา นเยน ภวาภวานํ อโตฺถ เวทิตโพฺพ (ม. นิ. อฎฺฐ. ๒.๒๒๓; สํ. นิ. อฎฺฐ. ๓.๕.๑๐๘๐; อุทา. อฎฺฐ. ๒๐)ฯ เตสํ ภวาภวานํ อปฺปวตฺติเหตุภูตํ ธมฺมํ ปกาเสสีติ อโตฺถฯ อถ วา ภวติ อเนนาติ ภโว, ตีสุ ภเวสุ อุปฺปตฺตินิมิตฺตํ กมฺมาทิกํฯ อุปปตฺติภโว อภโว นามฯ อุภยตฺถ นิกนฺติยา ปหานกรํ อปฺปวตฺตํ ธมฺมํ เทเสสีติ อโตฺถฯ ตสฺส ปน เรวตพุทฺธสฺส ตโยว อภิสมยา อเหสุํฯ ปฐโม ปนสฺส คณนปถํ วีติวโตฺตฯ เตน วุตฺตํ –
</ol></p>


<ol>
<li>
‘‘ตสฺสาภิสมยา ตีณิ, อเหสุํ ธมฺมเทสเน;  
  
คณนาย น วตฺตโพฺพ, ปฐมาภิสมโย อหู’’ติฯ  
</li>
  
<p>ตตฺถ ติ ตโย, ลิงฺควิปลฺลาโส กโต, อยํ ปฐโม อภิสมโย อโหสิฯ
</ol></p>


<p>อถาปเรน สมเยน นครุตฺตเร อุตฺตเร นคเร สพฺพารินฺทโม อรินฺทโม นาม ราชา อโหสิฯ โส กิร ภควนฺตํ อตฺตโน นครมนุปฺปตฺตํ สุตฺวา ตีหิ ชนโกฎีหิ ปริวุโต ภควโต ปจฺจุคฺคมนํ กตฺวา สฺวาตนาย นิมเนฺตตฺวา พุทฺธปฺปมุขสฺส ภิกฺขุสงฺฆสฺส สตฺตาหํ มหาทานํ ปวเตฺตตฺวา ติคาวุตวิตฺถตํ ทีปปูชํ กตฺวา ภควนฺตํ อุปสงฺกมิตฺวา นิสีทิฯ อถ ภควา ตสฺส มโนนุกูลํ วิจิตฺตนยํ ธมฺมํ เทเสสิฯ ตตฺถ เทวมนุสฺสานํ โกฎิสหสฺสสฺส ทุติยาภิสมโย อโหสิฯ เตน วุตฺตํ –</p>


<ol>
<li>
‘‘ยทา อรินฺทมํ ราชํ, วิเนสิ เรวโต มุนิ;  
  
ตทา โกฎิสหสฺสานํ, ทุติยาภิสมโย อหู’’ติฯ  
</li>
  
อยํ ทุติโย อภิสมโยฯ  
</li>
  
<p>อถาปเรน   สมเยน เรวโต สตฺถา อุตฺตรนิคมํ นาม อุปนิสฺสาย วิหรโนฺต สตฺตาหํ นิโรธสมาปตฺติํ สมาปชฺชิตฺวา นิสีทิฯ ตทา กิร อุตฺตรนิคมวาสิโน มนุสฺสา ยาคุภตฺตขชฺชกเภสชฺชปานกาทีนิ อาหริตฺวา ภิกฺขุสงฺฆสฺส มหาทานํ ทตฺวา ภิกฺขู ปริปุจฺฉิํสุ – ‘‘กุหิํ, ภเนฺต, ภควา’’ติ? ตโต เตสํ ภิกฺขู อาหํสุ – ‘‘ภควา, อาวุโส, นิโรธสมาปตฺติํ สมาปโนฺน’’ติฯ อถาตีเต ตสฺมิํ สตฺตาเห ภควนฺตํ นิโรธสมาปตฺติโต วุฎฺฐิตํ  สรทสมเย สูริโย วิย อตฺตโน อนูปมาย พุทฺธสิริยา วิโรจมานํ ทิสฺวา นิโรธสมาปตฺติยา คุณานิสํสํ ปุจฺฉิํสุฯ ภควา จ เตสํ นิโรธสมาปตฺติยา คุณานิสํสํ กเถสิฯ ตทา เทวมนุสฺสานํ โกฎิสตํ อรหเตฺต ปติฎฺฐาสิฯ อยํ ตติโย อภิสมโย อโหสิฯ เตน วุตฺตํ –
</ol></p>


<ol>
<li>
‘‘สตฺตาหํ ปฎิสลฺลานา, วุฎฺฐหิตฺวา นราสโภ;  
  
โกฎิสตํ นรมรูนํ, วิเนสิ อุตฺตเม ผเล’’ติฯ  
</li>
  
<p>สุธญฺญวตีนคเร ปฐมมหาปาติโมกฺขุเทฺทเส เอหิภิกฺขุปพฺพชฺชาย ปพฺพชิตานํ อรหนฺตานํ คณนปถํ วีติวตฺตานํ ปฐโม สนฺนิปาโต อโหสิฯ เมขลนคเร โกฎิสตสหสฺสสงฺขาตานํ เอหิภิกฺขุปพฺพชฺชาย ปพฺพชิตานํ อรหนฺตานํ ทุติโย สนฺนิปาโต อโหสิฯ เรวตสฺส ปน ภควโต ธมฺมจกฺกานุวตฺตโก วรุโณ นาม อคฺคสาวโก ปญฺญวนฺตานํ อโคฺค อาพาธิโก อโหสิฯ ตตฺถ คิลานปุจฺฉนตฺถาย สมฺปตฺตมหาชนสฺส ลกฺขณตฺตยปริทีปกํ ธมฺมํ เทเสตฺวา โกฎิสตสหสฺสํ ปุริสานํ เอหิภิกฺขุปพฺพชฺชาย ปพฺพาเชตฺวา อรหเตฺต ปติฎฺฐาเปตฺวา จตุรงฺคินิเก สนฺนิปาเต ปาติโมกฺขํ อุทฺทิสิฯ อยํ ตติโย สนฺนิปาโต อโหสิฯ เตน วุตฺตํ –
</ol></p>


<ol>
<li>
‘‘สนฺนิปาตา ตโย อาสุํ, เรวตสฺส มเหสิโน;  
  
ขีณาสวานํ วิมลานํ, สุวิมุตฺตาน ตาทินํฯ  
</li>
  
<li>
‘‘อติกฺกนฺตา คณนปถํ, ปฐมํ เย สมาคตา;  
  
โกฎิสตสหสฺสานํ, ทุติโย อาสิ สมาคโมฯ  
</li>
  
<li>
‘‘โยปิ ปญฺญาย อสโม, ตสฺส จกฺกานุวตฺตโก;  
  
โส ตทา พฺยาธิโต อาสิ, ปโตฺต ชีวิตสํสยํฯ  
</li>
  
<li>
‘‘ตสฺส  
คิลานปุจฺฉาย, เย ตทา อุปคตา มุนี;  
  
โกฎิสตสหสฺสา อรหโนฺต, ตติโย อาสิ สมาคโม’’ติฯ  
</li>
  
<p>ตตฺถ ติ ธมฺมจกฺกานุวตฺตโกฯ นฺติ เอตฺถ ชีวิเต สํสยํ ชีวิตสํสยํ, ชีวิตกฺขยํ  ปาปุณาติ วา, น วา ปาปุณาตีติ เอวํ ชีวิตสํสยํ ปโตฺต, พฺยาธิตสฺส  พลวภาเวน มรติ, น มรตีติ ชีวิเต สํสยํ ปโตฺตติ อโตฺถฯ ติ อิติ ทีฆภาเว สติ ภิกฺขูนํ อุปริ โหติ, รเสฺส อนุสฺสเรน สทฺธิํ วรุณสฺส อุปริ โหติฯ
</ol></p>


<p>ตทา อมฺหากํ โพธิสโตฺต รมฺมวตีนคเร อติเทโว นาม พฺราหฺมโณ หุตฺวา พฺราหฺมณธเมฺม ปารํ คโต เรวตํ สมฺมาสมฺพุทฺธํ ทิสฺวา ตสฺส ธมฺมกถํ สุตฺวา สรเณสุ ปติฎฺฐาย สิโลกสหเสฺสน ทสพลํ กิเตฺตตฺวา สหสฺสคฺฆนิเกน อุตฺตราสเงฺคน ภควนฺตํ ปูเชสิฯ โสปิ นํ พุโทฺธ พฺยากาสิ – ‘‘อิโต กปฺปสตสหสฺสาธิกานํ ทฺวินฺนํ อสเงฺขฺยยฺยานํ มตฺถเก โคตโม นาม พุโทฺธ ภวิสฺสตี’’ติฯ เตน วุตฺตํ –</p>


<ol>
<li>
‘‘อหํ เตน สมเยน, อติเทโว นาม พฺราหฺมโณ;  
  
อุปคนฺตฺวา เรวตํ พุทฺธํ, สรณํ ตสฺส คญฺฉหํฯ  
</li>
  
<li>
‘‘ตสฺส สีลํ สมาธิญฺจ, ปญฺญาคุณมนุตฺตมํ;  
  
โถมยิตฺวา ยถาถามํ, อุตฺตรียมทาสหํฯ  
</li>
  
<li>
‘‘โสปิ มํ พุโทฺธ พฺยากาสิ, เรวโต โลกนายโก;  
  
อปริเมยฺยิโต กเปฺป, อยํ พุโทฺธ ภวิสฺสติฯ  
</li>
  
<li>
‘ปธานํ ปทหิตฺวาน…เป.… เหสฺสาม สมฺมุขา อิม’’’นฺติฯ –  
  
<p>อฎฺฐ คาถา วิตฺถาเรตพฺพาฯ
</ol></p>


<ol>
<li>
‘‘ตสฺสาปิ วจนํ สุตฺวา, ภิโยฺย จิตฺตํ ปสาทยิํ;  
  
อุตฺตริํ วตมธิฎฺฐาสิํ, ทสปารมิปูริยาฯ  
</li>
  
<li>
‘‘ตทาปิ ตํ พุทฺธธมฺมํ, สริตฺวา อนุพฺรูหยิํ;  
  
อาหริสฺสามิ ตํ ธมฺมํ, ยํ มยฺหํ อภิปตฺถิต’’นฺติฯ  
</li>
  
<p>ตตฺถ  นฺติ ตํ สรณํ อคญฺฉิํ อหํ, อุปโยคเตฺถ สามิวจนํฯ นฺติ  ปญฺญาสมฺปตฺติํฯ นฺติ เสฎฺฐํฯ ‘‘ปญฺญาวิมุตฺติคุณมุตฺตม’’นฺติปิ ปาโฐ, โส อุตฺตาโนวฯ ติ โถเมตฺวา วณฺณยิตฺวาฯ ยถาถามนฺติ ยถาพลํฯ นฺติ  อุตฺตราสงฺคํฯ นฺติ อทาสิํ อหํฯ นฺติ พุทฺธภาวกรํ ธมฺมํ, ปารมีธมฺมนฺติ อโตฺถฯ ติ อนุสฺสริตฺวาฯ นฺติ อภิวเฑฺฒสิํฯ ติ อานยิสฺสามิฯ นฺติ ตํ พุทฺธตฺตํฯ นฺติ ยํ มยา อภิปตฺถิตํ พุทฺธตฺตํ, ตํ อาหริสฺสามีติ อโตฺถฯ
</ol></p>


<p>ตสฺส ปน  ภควโต นครํ สุธญฺญวตี นาม อโหสิ, ปิตา วิปุโล นาม ขตฺติโย, มาตา วิปุลา นาม, วรุโณ จ พฺรหฺมเทโว จ เทฺว อคฺคสาวกา, สมฺภโว นาม อุปฎฺฐาโก, ภทฺทา จ สุภทฺทา จ เทฺว อคฺคสาวิกา, นาครุโกฺข โพธิ, สรีรํ อสีติหตฺถุเพฺพธํ อโหสิ, อายุ สฎฺฐิวสฺสสหสฺสานิ, สุทสฺสนา นาม อคฺคมเหสี, วรุโณ นาม ปุโตฺต, อาชญฺญรเถน นิกฺขมิฯ</p>


<p>
‘‘ตสฺส เทหาภินิกฺขนฺตํ, ปภาชาลมนุตฺตรํ;  
  
ทิวา เจว ตทา รตฺติํ, นิจฺจํ ผรติ โยชนํฯ  
</p>
  
<p>
‘‘ธาตุโย มม สพฺพาปิ, วิกิรนฺตูติ โส ชิโน;  
  
อธิฎฺฐาสิ มหาวีโร, สพฺพสตฺตานุกมฺปโกฯ  
</p>
  
<p>
‘‘มหานาควนุยฺยาเน, มหโต นครสฺส โส;  
  
ปูชิโต นรมรูหิ, ปรินิพฺพายิ เรวโต’’ติฯ  
</p>
  
<p>เตน วุตฺตํ –</p>


<ol>
<li>
‘‘นครํ สุธญฺญวตี นาม, วิปุโล นาม ขตฺติโย;  
  
วิปุลา นาม ชนิกา, เรวตสฺส มเหสิโนฯ  
</li>
  
<li>
‘‘วรุโณ พฺรหฺมเทโว จ, อเหสุํ อคฺคสาวกา;  
  
สมฺภโว นามุปฎฺฐาโก, เรวตสฺส มเหสิโนฯ  
</li>
  
<li>
‘‘ภทฺทา  
เจว สุภทฺทา จ, อเหสุํ อคฺคสาวิกา;  
  
โสปิ พุโทฺธ อสมสโม, นาคมูเล อพุชฺฌถฯ  
</li>
  
<li>
‘‘ปทุโม  
กุญฺชโร เจว, อเหสุํ อคฺคุปฎฺฐกา;  
  
สิริมา เจว ยสวตี, อเหสุํ อคฺคุปฎฺฐิกาฯ  
</li>
  
<li>
‘‘อุจฺจตฺตเนน โส พุโทฺธ, อสีติหตฺถมุคฺคโต;  
  
โอภาเสติ ทิสา สพฺพา, อินฺทเกตุว อุคฺคโตฯ  
</li>
  
<li>
‘‘ตสฺส สรีเร นิพฺพตฺตา, ปภามาลา อนุตฺตรา;  
  
ทิวา วา ยทิ วา รตฺติํ, สมนฺตา ผรติ โยชนํฯ  
</li>
  
<li>
‘‘สฎฺฐิวสฺสสหสฺสานิ  
, อายุ วิชฺชติ ตาวเท;  
  
ตาวตา ทิฎฺฐมาโน โส, ตาเรสิ ชนตํ พหุํฯ  
</li>
  
<li>
‘‘ทสฺสยิตฺวา พุทฺธพลํ อมตํ โลเก ปกาสยํ;  
  
นิพฺพายิ อนุปาทาโน, ยถคฺคุปาทานสงฺขยาฯ  
</li>
  
<li>
‘‘โส จ กาโย รตนนิโภ, โส จ ธโมฺม อสาทิโส;  
  
สพฺพํ ตมนฺตรหิตํ, นนุ ริตฺตา สพฺพสงฺขารา’’ติฯ  
</li>
  
<p>ตตฺถ ติ ปกาสยติฯ ติ อุสฺสิโตฯ ติ ปภาเวลาฯ ติ อคฺคิ วิยฯ ติ อินฺธนกฺขยาฯ ติ โส จ ตสฺส ภควโต กาโย สุวณฺณวโณฺณฯ ‘‘ตญฺจ กายํ รตนนิภ’’นฺติปิ ปาโฐ, ลิงฺควิปลฺลาเสน วุตฺตํฯ โสเยว ปนสฺสโตฺถฯ เสสคาถาสุ สพฺพตฺถ อุตฺตานเมวาติฯ
</ol></p>

</p>

</p>





