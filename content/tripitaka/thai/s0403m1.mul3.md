<h1>๔. สุมนวโคฺค</h1>
<h3>๑. สุมนสุตฺตํ</h3>
<p> เอกํ    สมยํ…เป.… อนาถปิณฺฑิกสฺส อาราเมฯ อถ โข สุมนา ราชกุมารี ปญฺจหิ รถสเตหิ ปญฺจหิ ราชกุมาริสเตหิ ปริวุตา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนา โข สุมนา ราชกุมารี ภควนฺตํ เอตทโวจ –</p>


<p>‘‘อิธสฺสุ, ภเนฺต, ภควโต เทฺว สาวกา สมสทฺธา สมสีลา สมปญฺญา – เอโก ทายโก, เอโก อทายโกฯ เต กายสฺส เภทา  ปรํ มรณา สุคติํ สคฺคํ โลกํ อุปปเชฺชยฺยุํฯ เทวภูตานํ ปน เนสํ , ภเนฺต, สิยา วิเสโส, สิยา นานากรณ’’นฺติ?</p>


<p>‘‘สิยา, สุมเน’’ติ ภควา อโวจ – ‘‘โย โส, สุมเน, ทายโก โส อมุํ อทายกํ เทวภูโต สมาโน ปญฺจหิ ฐาเนหิ อธิคณฺหาติ – ทิเพฺพน อายุนา, ทิเพฺพน วเณฺณน, ทิเพฺพน สุเขน, ทิเพฺพน ยเสน, ทิเพฺพน อาธิปเตเยฺยนฯ โย โส, สุมเน, ทายโก โส อมุํ อทายกํ เทวภูโต สมาโน อิเมหิ ปญฺจหิ ฐาเนหิ อธิคณฺหาติ’’ฯ</p>


<p>‘‘สเจ ปน เต, ภเนฺต, ตโต จุตา อิตฺถตฺตํ อาคจฺฉนฺติ, มนุสฺสภูตานํ ปน เนสํ, ภเนฺต, สิยา วิเสโส, สิยา นานากรณ’’นฺติ? ‘‘สิยา, สุมเน’’ติ ภควา อโวจ – ‘‘โย โส, สุมเน, ทายโก โส อมุํ อทายกํ มนุสฺสภูโต สมาโน ปญฺจหิ ฐาเนหิ อธิคณฺหาติ – มานุสเกน อายุนา, มานุสเกน วเณฺณน, มานุสเกน สุเขน, มานุสเกน ยเสน, มานุสเกน อาธิปเตเยฺยนฯ โย โส, สุมเน, ทายโก โส อมุํ อทายกํ มนุสฺสภูโต สมาโน อิเมหิ ปญฺจหิ ฐาเนหิ อธิคณฺหาติ’’ฯ</p>


<p>‘‘สเจ  ปน เต, ภเนฺต, อุโภ อคารสฺมา อนคาริยํ ปพฺพชนฺติ, ปพฺพชิตานํ ปน เนสํ, ภเนฺต , สิยา วิเสโส, สิยา นานากรณ’’นฺติ? ‘‘สิยา, สุมเน’’ติ ภควา อโวจ – ‘‘โย โส, สุมเน, ทายโก โส อมุํ อทายกํ ปพฺพชิโต สมาโน ปญฺจหิ ฐาเนหิ อธิคณฺหาติ – ยาจิโตว พหุลํ จีวรํ ปริภุญฺชติ อปฺปํ อยาจิโต, ยาจิโตว พหุลํ ปิณฺฑปาตํ ปริภุญฺชติ  อปฺปํ อยาจิโต, ยาจิโตว พหุลํ เสนาสนํ ปริภุญฺชติ อปฺปํ อยาจิโต, ยาจิโตว พหุลํ คิลานปฺปจฺจยเภสชฺชปริกฺขารํ ปริภุญฺชติ อปฺปํ อยาจิโตฯ เยหิ โข ปน สพฺรหฺมจารีหิ สทฺธิํ วิหรติ ตฺยสฺส มนาเปเนว พหุลํ กายกเมฺมน สมุทาจรนฺติ อปฺปํ อมนาเปน, มนาเปเนว พหุลํ วจีกเมฺมน สมุทาจรนฺติ อปฺปํ อมนาเปน, มนาเปเนว พหุลํ มโนกเมฺมน สมุทาจรนฺติ อปฺปํ อมนาเปน, มนาปํเยว พหุลํ อุปหารํ อุปหรนฺติ อปฺปํ อมนาปํ ฯ โย โส, สุมเน, ทายโก โส อมุํ อทายกํ ปพฺพชิโต สมาโน อิเมหิ ปญฺจหิ ฐาเนหิ อธิคณฺหาตี’’ติฯ</p>


<p>‘‘สเจ ปน เต, ภเนฺต, อุโภ อรหตฺตํ ปาปุณนฺติ, อรหตฺตปฺปตฺตานํ ปน เนสํ, ภเนฺต, สิยา วิเสโส, สิยา นานากรณ’’นฺติ? ‘‘เอตฺถ โข ปเนสาหํ, สุมเน, น กิญฺจิ นานากรณํ วทามิ, ยทิทํ วิมุตฺติยา วิมุตฺติ’’นฺติ ฯ</p>


<p>‘‘อจฺฉริยํ, ภเนฺต, อพฺภุตํ, ภเนฺต! ยาวญฺจิทํ, ภเนฺต, อลเมว ทานานิ ทาตุํ อลํ ปุญฺญานิ กาตุํ; ยตฺร หิ นาม เทวภูตสฺสาปิ อุปการานิ ปุญฺญานิ, มนุสฺสภูตสฺสาปิ อุปการานิ ปุญฺญานิ, ปพฺพชิตสฺสาปิ อุปการานิ ปุญฺญานี’’ติฯ ‘‘เอวเมตํ, สุมเน! อลญฺหิ, สุมเน, ทานานิ ทาตุํ อลํ ปุญฺญานิ กาตุํ! เทวภูตสฺสาปิ อุปการานิ ปุญฺญานิ, มนุสฺสภูตสฺสาปิ อุปการานิ ปุญฺญานิ, ปพฺพชิตสฺสาปิ อุปการานิ ปุญฺญานี’’ติ ฯ</p>


<p>อิทมโวจ ภควาฯ อิทํ วตฺวาน  สุคโต อถาปรํ เอตทโวจ สตฺถา –</p>


<p>
‘‘ยถาปิ จโนฺท วิมโล, คจฺฉํ อากาสธาตุยา;  
  
สเพฺพ ตาราคเณ โลเก, อาภาย อติโรจติฯ  
</p>
  
<p>
‘‘ตเถว สีลสมฺปโนฺน, สโทฺธ ปุริสปุคฺคโล;  
  
สเพฺพ มจฺฉริโน โลเก, จาเคน อติโรจติฯ  
</p>
  
<p>
‘‘ยถาปิ  
เมโฆ ถนยํ, วิชฺชุมาลี สตกฺกกุ;  
  
ถลํ นินฺนญฺจ ปูเรติ, อภิวสฺสํ วสุนฺธรํฯ  
</p>
  
<p>
‘‘เอวํ ทสฺสนสมฺปโนฺน, สมฺมาสมฺพุทฺธสาวโก;  
  
มจฺฉริํ อธิคณฺหาติ, ปญฺจฐาเนหิ ปณฺฑิโตฯ  
</p>
  
<p>
‘‘อายุนา  
ยสสา เจว  
อายุนา จ ยเสน จ (ก.)  
, วเณฺณน จ สุเขน จ;  
  
ส เว โภคปริพฺยูโฬฺห  
โภคปริพฺพูโฬฺห (สี.)  
, เปจฺจ สเคฺค ปโมทตี’’ติฯ ปฐมํ;  
</p>
  
<h3>๒. จุนฺทีสุตฺตํ</h3>
<p> เอกํ  สมยํ ภควา ราชคเห วิหรติ เวฬุวเน กลนฺทกนิวาเปฯ อถ โข จุนฺที ราชกุมารี ปญฺจหิ รถสเตหิ ปญฺจหิ จ กุมาริสเตหิ ปริวุตา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนา โข จุนฺที ราชกุมารี ภควนฺตํ เอตทโวจ –</p>


<p>‘‘อมฺหากํ, ภเนฺต, ภาตา จุโนฺท นาม  ราชกุมาโร, โส เอวมาห – ‘ยเทว โส โหติ อิตฺถี วา ปุริโส วา พุทฺธํ สรณํ คโต, ธมฺมํ สรณํ คโต, สงฺฆํ สรณํ คโต, ปาณาติปาตา ปฎิวิรโต, อทินฺนาทานา ปฎิวิรโต, กาเมสุมิจฺฉาจารา ปฎิวิรโต, มุสาวาทา ปฎิวิรโต, สุราเมรยมชฺชปมาทฎฺฐานา ปฎิวิรโต, โส กายสฺส เภทา ปรํ มรณา สุคติํเยว อุปปชฺชติ, โน ทุคฺคติ’นฺติฯ สาหํ, ภเนฺต, ภควนฺตํ ปุจฺฉามิ – ‘กถํรูเป โข, ภเนฺต, สตฺถริ ปสโนฺน กายสฺส เภทา ปรํ มรณา สุคติํเยว อุปปชฺชติ, โน ทุคฺคติํ? กถํรูเป ธเมฺม ปสโนฺน กายสฺส เภทา ปรํ มรณา สุคติํเยว อุปปชฺชติ, โน ทุคฺคติํ? กถํรูเป สเงฺฆ ปสโนฺน กายสฺส เภทา ปรํ มรณา สุคติํเยว อุปปชฺชติ, โน ทุคฺคติํ? กถํรูเปสุ สีเลสุ ปริปูรการี กายสฺส เภทา ปรํ มรณา สุคติํเยว อุปปชฺชติ, โน ทุคฺคติ’’’นฺติ?</p>


<p>‘‘ยาวตา, จุนฺทิ, สตฺตา อปทา วา ทฺวิปทา วา จตุปฺปทา วา พหุปฺปทา วา  รูปิโน วา อรูปิโน วา สญฺญิโน วา อสญฺญิโน วา เนวสญฺญินาสญฺญิโน วา, ตถาคโต เตสํ อคฺคมกฺขายติ  อรหํ สมฺมาสมฺพุโทฺธฯ เย โข, จุนฺทิ, พุเทฺธ ปสนฺนา, อเคฺค เต ปสนฺนาฯ อเคฺค โข ปน ปสนฺนานํ อโคฺค วิปาโก โหติฯ</p>


<p>‘‘ยาวตา, จุนฺทิ, ธมฺมา สงฺขตา, อริโย อฎฺฐงฺคิโก มโคฺค เตสํ อคฺคมกฺขายติฯ เย, จุนฺทิ, อริเย อฎฺฐงฺคิเก มเคฺค ปสนฺนา, อเคฺค เต ปสนฺนา, อเคฺค โข ปน ปสนฺนานํ อโคฺค วิปาโก โหติฯ</p>


<p>‘‘ยาวตา , จุนฺทิ, ธมฺมา สงฺขตา วา อสงฺขตา วา, วิราโค เตสํ  อคฺคมกฺขายติ, ยทิทํ – มทนิมฺมทโน ปิปาสวินโย อาลยสมุคฺฆาโต วฎฺฎุปเจฺฉโท ตณฺหากฺขโย วิราโค นิโรโธ นิพฺพานํฯ เย โข, จุนฺทิ , วิราเค  ธเมฺม ปสนฺนา, อเคฺค เต ปสนฺนาฯ อเคฺค โข ปน ปสนฺนานํ อโคฺค วิปาโก โหติฯ</p>


<p>‘‘ยาวตา, จุนฺทิ, สงฺฆา วา คณา วา, ตถาคตสาวกสโงฺฆ เตสํ อคฺคมกฺขายติ, ยทิทํ – จตฺตาริ ปุริสยุคานิ อฎฺฐ ปุริสปุคฺคลา, เอส ภควโต สาวกสโงฺฆ อาหุเนโยฺย ปาหุเนโยฺย ทกฺขิเณโยฺย อญฺชลิกรณีโย อนุตฺตรํ ปุญฺญเกฺขตฺตํ โลกสฺสฯ เย โข, จุนฺทิ, สเงฺฆ ปสนฺนา, อเคฺค เต ปสนฺนาฯ อเคฺค โข ปน ปสนฺนานํ อโคฺค วิปาโก โหติฯ</p>


<p>‘‘ยาวตา, จุนฺทิ, สีลานิ, อริยกนฺตานิ สีลานิ เตสํ  อคฺคมกฺขายติ, ยทิทํ – อขณฺฑานิ อจฺฉิทฺทานิ อสพลานิ อกมฺมาสานิ ภุชิสฺสานิ วิญฺญุปฺปสตฺถานิ อปรามฎฺฐานิ สมาธิสํวตฺตนิกานิฯ เย โข, จุนฺทิ, อริยกเนฺตสุ สีเลสุ ปริปูรการิโน, อเคฺค เต ปริปูรการิโนฯ อเคฺค โข ปน ปริปูรการีนํ อโคฺค วิปาโก โหตี’’ติฯ</p>


<p>
‘‘อคฺคโต เว ปสนฺนานํ, อคฺคํ ธมฺมํ วิชานตํ;  
  
อเคฺค พุเทฺธ ปสนฺนานํ, ทกฺขิเณเยฺย อนุตฺตเรฯ  
</p>
  
<p>
‘‘อเคฺค ธเมฺม ปสนฺนานํ, วิราคูปสเม สุเข;  
  
อเคฺค สเงฺฆ ปสนฺนานํ, ปุญฺญเกฺขเตฺต อนุตฺตเรฯ  
</p>
  
<p>
‘‘อคฺคสฺมิํ  
ทานํ ททตํ, อคฺคํ ปุญฺญํ ปวฑฺฒติ;  
  
อคฺคํ อายุ จ วโณฺณ จ, ยโส กิตฺติ สุขํ พลํฯ  
</p>
  
<p>
‘‘อคฺคสฺส ทาตา เมธาวี, อคฺคธมฺมสมาหิโต;  
  
เทวภูโต มนุโสฺส วา, อคฺคปฺปโตฺต ปโมทตี’’ติฯ ทุติยํ;  
</p>
  
<h3>๓. อุคฺคหสุตฺตํ</h3>
<p> เอกํ สมยํ ภควา ภทฺทิเย วิหรติ ชาติยา วเนฯ อถ โข อุคฺคโห  เมณฺฑกนตฺตา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสิโนฺน โข อุคฺคโห เมณฺฑกนตฺตา ภควนฺตํ เอตทโวจ –</p>


<p>‘‘อธิวาเสตุ  เม, ภเนฺต, ภควา สฺวาตนาย อตฺตจตุโตฺถ ภตฺต’’นฺติ ฯ อธิวาเสสิ ภควา ตุณฺหีภาเวนฯ อถ โข อุคฺคโห เมณฺฑกนตฺตา ภควโต อธิวาสนํ วิทิตฺวา อุฎฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิฯ</p>


<p>อถ โข ภควา ตสฺสา รตฺติยา อจฺจเยน ปุพฺพณฺหสมยํ นิวาเสตฺวา ปตฺตจีวรมาทาย เยน อุคฺคหสฺส เมณฺฑกนตฺตุโน นิเวสนํ เตนุปสงฺกมิ; อุปสงฺกมิตฺวา ปญฺญเตฺต อาสเน นิสีทิฯ อถ โข อุคฺคโห เมณฺฑกนตฺตา ภควนฺตํ ปณีเตน ขาทนีเยน โภชนีเยน สหตฺถา สนฺตเปฺปสิ สมฺปวาเรสิฯ อถ โข อุคฺคโห เมณฺฑกนตฺตา ภควนฺตํ ภุตฺตาวิํ โอนีตปตฺตปาณิํ เอกมนฺตํ นิสีทิฯ เอกมนฺตํ นิสิโนฺน โข อุคฺคโห เมณฺฑกนตฺตา ภควนฺตํ เอตทโวจ – ‘‘อิมา เม, ภเนฺต, กุมาริโย ปติกุลานิ คมิสฺสนฺติฯ โอวทตุ ตาสํ, ภเนฺต, ภควา; อนุสาสตุ ตาสํ, ภเนฺต, ภควา, ยํ ตาสํ อสฺส ทีฆรตฺตํ หิตาย สุขายา’’ติฯ</p>


<p>อถ โข ภควา ตา กุมาริโย เอตทโวจ – ‘‘ตสฺมาติห, กุมาริโย, เอวํ สิกฺขิตพฺพํ – ‘ยสฺส โว  มาตาปิตโร ภตฺตุโน ทสฺสนฺติ อตฺถกามา หิเตสิโน อนุกมฺปกา อนุกมฺปํ อุปาทาย, ตสฺส ภวิสฺสาม ปุพฺพุฎฺฐายินิโย ปจฺฉานิปาตินิโย กิํการปฎิสฺสาวินิโย  มนาปจารินิโย ปิยวาทินิโย’ติฯ เอวญฺหิ โว, กุมาริโย, สิกฺขิตพฺพํฯ</p>


<p>‘‘ตสฺมาติห, กุมาริโย, เอวํ สิกฺขิตพฺพํ – ‘เย เต ภตฺตุ ครุโน  ภวิสฺสนฺติ มาตาติ วา ปิตาติ วา สมณพฺราหฺมณาติ วา, เต สกฺกริสฺสาม ครุํ กริสฺสาม  มาเนสฺสาม ปูเชสฺสาม อพฺภาคเต จ อาสโนทเกน ปฎิปูเชสฺสามา’ติ ฯ เอวญฺหิ โว, กุมาริโย, สิกฺขิตพฺพํฯ</p>


<p>‘‘ตสฺมาติห , กุมาริโย, เอวํ สิกฺขิตพฺพํ – ‘เย เต ภตฺตุ อพฺภนฺตรา กมฺมนฺตา อุณฺณาติ วา กปฺปาสาติ วา, ตตฺถ ทกฺขา ภวิสฺสาม อนลสา , ตตฺรุปายาย วีมํสาย สมนฺนาคตา, อลํ กาตุํ อลํ สํวิธาตุ’นฺติฯ เอวญฺหิ โว, กุมาริโย, สิกฺขิตพฺพํฯ</p>


<p>‘‘ตสฺมาติห, กุมาริโย, เอวํ สิกฺขิตพฺพํ – ‘โย โส ภตฺตุ อพฺภนฺตโร  อโนฺตชโน ทาสาติ วา เปสฺสาติ วา  กมฺมกราติ วา, เตสํ กตญฺจ กตโต ชานิสฺสาม อกตญฺจ อกตโต ชานิสฺสาม, คิลานกานญฺจ พลาพลํ ชานิสฺสาม, ขาทนียํ โภชนียญฺจสฺส ปจฺจํเสน  สํวิภชิสฺสามา’ติ ฯ เอวญฺหิ โว, กุมาริโย, สิกฺขิตพฺพํฯ</p>


<p>‘‘ตสฺมาติห, กุมาริโย, เอวํ สิกฺขิตพฺพํ – ‘ยํ ภตฺตา อาหริสฺสติ ธนํ วา ธญฺญํ วา รชตํ วา ชาตรูปํ วา, ตํ อารเกฺขน  คุตฺติยา สมฺปาเทสฺสาม, ตตฺถ จ ภวิสฺสาม อธุตฺตี อเถนี อโสณฺฑี อวินาสิกาโย’ติฯ เอวญฺหิ โว, กุมาริโย, สิกฺขิตพฺพํฯ อิเมหิ โข, กุมาริโย, ปญฺจหิ ธเมฺมหิ สมนฺนาคโต มาตุคาโม กายสฺส เภทา ปรํ มรณา มนาปกายิกานํ เทวานํ สหพฺยตํ อุปปชฺชตี’’ติฯ</p>


<p>
‘‘โย นํ ภรติ สพฺพทา, นิจฺจํ อาตาปิ อุสฺสุโก;  
  
สพฺพกามหรํ โปสํ, ภตฺตารํ นาติมญฺญติฯ  
</p>
  
<p>
‘‘น  
จาปิ โสตฺถิ ภตฺตารํ, อิสฺสาจาเรน  
อิจฺฉาจาเรน (สี.), อิสฺสาวาเทน (ปี.)  
โรสเย;  
  
ภตฺตุ จ ครุโน สเพฺพ, ปฎิปูเชติ ปณฺฑิตาฯ  
</p>
  
<p>
‘‘อุฎฺฐาหิกา  
  
อุฎฺฐายิกา (สฺยา. กํ. ก.)  
อนลสา, สงฺคหิตปริชฺชนา;  
  
ภตฺตุ มนาปํ  
มนาปา (สี.)  
จรติ, สมฺภตํ อนุรกฺขติฯ  
</p>
  
<p>
‘‘ยา เอวํ วตฺตตี นารี, ภตฺตุฉนฺทวสานุคา;  
  
มนาปา นาม เต เทวา, ยตฺถ สา อุปปชฺชตี’’ติฯ ตติยํ;  
</p>
  
<h3>๔. สีหเสนาปติสุตฺตํ</h3>
<p> เอกํ สมยํ ภควา เวสาลิยํ วิหรติ มหาวเน กูฎาคารสาลายํฯ อถ โข สีโห เสนาปติ เยน ภควา  เตนุปสงฺกมิ; อุปสงฺกมิตฺวา  ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสิโนฺน โข สีโห เสนาปติ ภควนฺตํ เอตทโวจ – ‘‘สกฺกา นุ โข, ภเนฺต, ภควา สนฺทิฎฺฐิกํ ทานผลํ ปญฺญาเปตุ’’นฺติ?</p>


<p>‘‘สกฺกา, สีหา’’ติ ภควา อโวจ – ‘‘ทายโก, สีห, ทานปติ พหุโน ชนสฺส ปิโย โหติ มนาโปฯ ยมฺปิ, สีห, ทายโก ทานปติ พหุโน ชนสฺส ปิโย โหติ มนาโป, อิทมฺปิ สนฺทิฎฺฐิกํ ทานผลํฯ</p>


<p>‘‘ปุน จปรํ, สีห, ทายกํ ทานปติํ สโนฺต สปฺปุริสา ภชนฺติฯ ยมฺปิ, สีห, ทายกํ ทานปติํ สโนฺต สปฺปุริสา ภชนฺติ, อิทมฺปิ สนฺทิฎฺฐิกํ ทานผลํฯ</p>


<p>‘‘ปุน จปรํ, สีห, ทายกสฺส ทานปติโน กลฺยาโณ กิตฺติสโทฺท อพฺภุคฺคจฺฉติฯ ยมฺปิ, สีห, ทายกสฺส ทานปติโน กลฺยาโณ กิตฺติสโทฺท อพฺภุคฺคจฺฉติ, อิทมฺปิ สนฺทิฎฺฐิกํ ทานผลํฯ</p>


<p>‘‘ปุน จปรํ, สีห, ทายโก ทานปติ ยํ ยเทว ปริสํ อุปสงฺกมติ – ยทิ ขตฺติยปริสํ ยทิ พฺราหฺมณปริสํ ยทิ คหปติปริสํ ยทิ สมณปริสํ – วิสารโท   อุปสงฺกมติ อมงฺกุภูโตฯ ยมฺปิ, สีห, ทายโก ทานปติ ยํ ยเทว ปริสํ อุปสงฺกมติ – ยทิ  ขตฺติยปริสํ ยทิ พฺราหฺมณปริสํ ยทิ คหปติปริสํ ยทิ สมณปริสํ – วิสารโท อุปสงฺกมติ อมงฺกุภูโต, อิทมฺปิ สนฺทิฎฺฐิกํ ทานผลํฯ</p>


<p>‘‘ปุน จปรํ, สีห, ทายโก ทานปติ กายสฺส เภทา ปรํ มรณา สุคติํ สคฺคํ โลกํ อุปปชฺชติฯ ยมฺปิ, สีห, ทายโก ทานปติ กายสฺส เภทา ปรํ มรณา สุคติํ สคฺคํ โลกํ อุปปชฺชติ, อิทํ  สมฺปรายิกํ ทานผล’’นฺติฯ</p>


<p>เอวํ วุเตฺต สีโห เสนาปติ ภควนฺตํ เอตทโวจ – ‘‘ยานิมานิ, ภเนฺต, ภควตา จตฺตาริ สนฺทิฎฺฐิกานิ ทานผลานิ อกฺขาตานิ, นาหํ เอตฺถ ภควโต สทฺธาย คจฺฉามิ; อหํ เปตานิ ชานามิฯ อหํ, ภเนฺต, ทายโก ทานปติ พหุโน ชนสฺส ปิโย มนาโปฯ อหํ, ภเนฺต, ทายโก ทานปติ; มํ สโนฺต สปฺปุริสา ภชนฺติฯ อหํ, ภเนฺต, ทายโก ทานปติ; มยฺหํ กลฺยาโณ กิตฺติสโทฺท อพฺภุคฺคโต – ‘สีโห เสนาปติ ทายโก การโก  สงฺฆุปฎฺฐาโก’ติฯ อหํ, ภเนฺต , ทายโก ทานปติ ยํ ยเทว ปริสํ อุปสงฺกมามิ – ยทิ ขตฺติยปริสํ ยทิ พฺราหฺมณปริสํ ยทิ คหปติปริสํ ยทิ สมณปริสํ – วิสารโท อุปสงฺกมามิ อมงฺกุภูโตฯ ยานิมานิ, ภเนฺต, ภควตา จตฺตาริ สนฺทิฎฺฐิกานิ ทานผลานิ อกฺขาตานิ, นาหํ เอตฺถ ภควโต สทฺธาย คจฺฉามิ; อหํ เปตานิ ชานามิฯ ยญฺจ โข มํ, ภเนฺต, ภควา เอวมาห – ‘ทายโก, สีห, ทานปติ กายสฺส เภทา ปรํ มรณา สุคติํ สคฺคํ โลกํ อุปปชฺชตี’ติ, เอตาหํ น ชานามิ; เอตฺถ จ ปนาหํ  ภควโต สทฺธาย คจฺฉามี’’ติฯ ‘‘เอวเมตํ, สีห, เอวเมตํ, สีห! ทายโก ทานปติ กายสฺส เภทา ปรํ มรณา สุคติํ สคฺคํ โลกํ อุปปชฺชตี’’ติฯ</p>


<p>
‘‘ททํ ปิโย โหติ ภชนฺติ นํ พหู,  
  
กิตฺติญฺจ ปโปฺปติ ยโส จ วฑฺฒติ  
ยสสฺส วฑฺฒติ (สฺยา. กํ.), ยสํ ปวฑฺฒติ (ก.)  
;  
  
อมงฺกุภูโต ปริสํ วิคาหติ,  
  
วิสารโท โหติ นโร อมจฺฉรีฯ  
</p>
  
<p>
‘‘ตสฺมา หิ ทานานิ ททนฺติ ปณฺฑิตา,  
  
วิเนยฺย มเจฺฉรมลํ สุเขสิโน;  
  
เต  
ทีฆรตฺตํ ติทิเว ปติฎฺฐิตา,  
  
เทวานํ สหพฺยคตา รมนฺติ เต  
สหพฺยตํ คตา รมนฺติ (สี.), สหพฺยตา รมนฺติ เต (ก.)  
ฯ  
</p>
  
<p>
‘‘กตาวกาสา กตกุสลา อิโต จุตา  
ตโต จุตา (สี.)  
,  
  
สยํปภา อนุวิจรนฺติ นนฺทนํ  
นนฺทเน (สฺยา. กํ.)  
;  
  
เต ตตฺถ นนฺทนฺติ รมนฺติ โมทเร,  
  
สมปฺปิตา กามคุเณหิ ปญฺจหิ;  
  
‘‘กตฺวาน วากฺยํ อสิตสฺส ตาทิโน,  
  
รมนฺติ สเคฺค  
รมนฺติ สุมนา (ก.), กมนฺติ สเพฺพ (สฺยา. กํ.)  
สุคตสฺส สาวกา’’ติฯ จตุตฺถํ;  
</p>
  
<h3>๕. ทานานิสํสสุตฺตํ</h3>
<p> ‘‘ปญฺจิเม , ภิกฺขเว, ทาเน อานิสํสาฯ กตเม ปญฺจ? พหุโน ชนสฺส ปิโย โหติ มนาโป; สโนฺต สปฺปุริสา ภชนฺติ; กลฺยาโณ กิตฺติสโทฺท  อพฺภุคฺคจฺฉติ; คิหิธมฺมา อนปคโต  โหติ; กายสฺส  เภทา ปรํ มรณา สุคติํ สคฺคํ โลกํ อุปปชฺชติฯ อิเม โข, ภิกฺขเว, ปญฺจ ทาเน อานิสํสา’’ติฯ</p>


<p>
‘‘ททมาโน ปิโย โหติ, สตํ ธมฺมํ อนุกฺกมํ;  
  
สโนฺต นํ สทา ภชนฺติ  
สโนฺต ภชนฺติ สปฺปุริสา (สี.)  
, สญฺญตา พฺรหฺมจารโยฯ  
</p>
  
<p>
‘‘เต ตสฺส ธมฺมํ เทเสนฺติ, สพฺพทุกฺขาปนูทนํ;  
  
ยํ โส ธมฺมํ อิธญฺญาย, ปรินิพฺพาติ อนาสโว’’ติฯ ปญฺจมํ;  
</p>
  
<h3>๖. กาลทานสุตฺตํ</h3>
<p> ‘‘ปญฺจิมานิ, ภิกฺขเว, กาลทานานิฯ กตมานิ ปญฺจ? อาคนฺตุกสฺส ทานํ เทติ; คมิกสฺส ทานํ เทติ; คิลานสฺส ทานํ เทติ; ทุพฺภิเกฺข ทานํ เทติ; ยานิ ตานิ นวสสฺสานิ  นวผลานิ ตานิ ปฐมํ สีลวเนฺตสุ ปติฎฺฐาเปติฯ อิมานิ โข, ภิกฺขเว, ปญฺจ กาลทานานี’’ติฯ</p>


<p>
‘‘กาเล ททนฺติ สปฺปญฺญา, วทญฺญู วีตมจฺฉรา;  
  
กาเลน ทินฺนํ อริเยสุ, อุชุภูเตสุ ตาทิสุฯ  
</p>
  
<p>
‘‘วิปฺปสนฺนมนา ตสฺส, วิปุลา โหติ ทกฺขิณา;  
  
เย ตตฺถ อนุโมทนฺติ, เวยฺยาวจฺจํ กโรนฺติ วา;  
  
น เตน  
น เตสํ (ปี. ก.)  
ทกฺขิณา อูนา, เตปิ ปุญฺญสฺส ภาคิโนฯ  
</p>
  
<p>
‘‘ตสฺมา ทเท อปฺปฎิวานจิโตฺต, ยตฺถ ทินฺนํ มหปฺผลํ;  
  
ปุญฺญานิ ปรโลกสฺมิํ, ปติฎฺฐา โหนฺติ ปาณิน’’นฺติฯ ฉฎฺฐํ;  
</p>
  
<h3>๙. โภชนสุตฺตํ</h3>
<p> ‘‘โภชนํ , ภิกฺขเว, ททมาโน ทายโก ปฎิคฺคาหกานํ ปญฺจ ฐานานิ เทติฯ กตมานิ ปญฺจ? อายุํ เทติ, วณฺณํ เทติ, สุขํ เทติ, พลํ เทติ, ปฎิภานํ  เทติฯ อายุํ โข ปน ทตฺวา อายุสฺส  ภาคี โหติ ทิพฺพสฺส วา มานุสสฺส วา; วณฺณํ ทตฺวา วณฺณสฺส ภาคี โหติ ทิพฺพสฺส วา มานุสสฺส วา; สุขํ ทตฺวา สุขสฺส ภาคี โหติ ทิพฺพสฺส วา มานุสสฺส  วา; พลํ ทตฺวา พลสฺส ภาคี โหติ ทิพฺพสฺส วา มานุสสฺส วา; ปฎิภานํ ทตฺวา ปฎิภานสฺส ภาคี โหติ ทิพฺพสฺส วา มานุสสฺส วาฯ โภชนํ, ภิกฺขเว, ททมาโน ทายโก ปฎิคฺคาหกานํ อิมานิ ปญฺจ ฐานานิ เทตี’’ติฯ</p>


<p>
‘‘อายุโท พลโท ธีโร, วณฺณโท ปฎิภานโท;  
  
สุขสฺส ทาตา เมธาวี, สุขํ โส อธิคจฺฉติฯ  
</p>
  
<p>
‘‘อายุํ ทตฺวา พลํ วณฺณํ, สุขญฺจ ปฎิภานกํ  
ปฎิภาณกํ (สี.), ปฎิภานโท (สฺยา. กํ. ปี. ก.)  
;  
  
ทีฆายุ ยสวา โหติ, ยตฺถ ยตฺถูปปชฺชตี’’ติฯ สตฺตมํ;  
</p>
  
<h3>๘. สทฺธสุตฺตํ</h3>
<p> ‘‘ปญฺจิเม , ภิกฺขเว, สเทฺธ กุลปุเตฺต อานิสํสาฯ กตเม ปญฺจ? เย เต, ภิกฺขเว, โลเก สโนฺต สปฺปุริสา เต สทฺธเญฺญว ปฐมํ อนุกมฺปนฺตา อนุกมฺปนฺติ, โน ตถา อสฺสทฺธํ; สทฺธเญฺญว ปฐมํ อุปสงฺกมนฺตา อุปสงฺกมนฺติ, โน ตถา อสฺสทฺธํ; สทฺธเญฺญว ปฐมํ ปฎิคฺคณฺหนฺตา ปฎิคฺคณฺหนฺติ, โน ตถา อสฺสทฺธํ; สทฺธเญฺญว ปฐมํ ธมฺมํ เทเสนฺตา เทเสนฺติ, โน ตถา อสฺสทฺธํ; สโทฺธ กายสฺส เภทา ปรํ มรณา สุคติํ สคฺคํ โลกํ อุปปชฺชติฯ อิเม โข, ภิกฺขเว, ปญฺจ สเทฺธ กุลปุเตฺต อานิสํสาฯ</p>


<p>‘‘เสยฺยถาปิ, ภิกฺขเว, สุภูมิยํ จตุมหาปเถ มหานิโคฺรโธ สมนฺตา ปกฺขีนํ ปฎิสรณํ โหติ; เอวเมวํ  โข, ภิกฺขเว, สโทฺธ กุลปุโตฺต พหุโน ชนสฺส ปฎิสรณํ โหติ ภิกฺขูนํ  ภิกฺขุนีนํ อุปาสกานํ อุปาสิกาน’’นฺติฯ</p>


<p>
‘‘สาขาปตฺตผลูเปโต  
สาขาปตฺตพหุเปโต (กตฺถจิ), สาขาปตฺตปลาสูเปโต (?)  
, ขนฺธิมาว  
ขนฺธิมา จ (สี.)  
มหาทุโม;  
  
มูลวา ผลสมฺปโนฺน, ปติฎฺฐา โหติ ปกฺขินํฯ  
</p>
  
<p>
‘‘มโนรเม อายตเน, เสวนฺติ นํ วิหงฺคมา;  
  
ฉายํ ฉายตฺถิกา  
ฉายตฺถิโน (สี.)  
ยนฺติ, ผลตฺถา ผลโภชิโนฯ  
</p>
  
<p>
‘‘ตเถว สีลสมฺปนฺนํ, สทฺธํ ปุริสปุคฺคลํ;  
  
นิวาตวุตฺติํ อตฺถทฺธํ, โสรตํ สขิลํ มุทุํฯ  
</p>
  
<p>
‘‘วีตราคา  
วีตโทสา, วีตโมหา อนาสวา;  
  
ปุญฺญเกฺขตฺตานิ โลกสฺมิํ, เสวนฺติ ตาทิสํ นรํฯ  
</p>
  
<p>
‘‘เต ตสฺส ธมฺมํ เทเสนฺติ, สพฺพทุกฺขาปนูทนํ;  
  
ยํ โส ธมฺมํ อิธญฺญาย, ปรินิพฺพาติ อนาสโว’’ติฯ อฎฺฐมํ;  
</p>
  
<h3>๙. ปุตฺตสุตฺตํ</h3>
<p> ‘‘ปญฺจิมานิ , ภิกฺขเว, ฐานานิ สมฺปสฺสนฺตา มาตาปิตโร ปุตฺตํ อิจฺฉนฺติ กุเล ชายมานํฯ กตมานิ ปญฺจ? ภโต วา โน ภริสฺสติ; กิจฺจํ วา โน กริสฺสติ; กุลวํโส จิรํ ฐสฺสติ; ทายชฺชํ ปฎิปชฺชิสฺสติ; อถ วา ปน เปตานํ กาลงฺกตานํ ทกฺขิณํ อนุปฺปทสฺสตีติฯ อิมานิ โข, ภิกฺขเว, ปญฺจ ฐานานิ สมฺปสฺสนฺตา มาตาปิตโร ปุตฺตํ อิจฺฉนฺติ กุเล ชายมาน’’นฺติฯ</p>


<p>
กถา. ๔๙๑  
‘‘ปญฺจ ฐานานิ สมฺปสฺสํ, ปุตฺตํ อิจฺฉนฺติ ปณฺฑิตา;  
  
ภโต วา โน ภริสฺสติ, กิจฺจํ วา โน กริสฺสติฯ  
</p>
  
<p>
‘‘กุลวํโส จิรํ ติเฎฺฐ, ทายชฺชํ ปฎิปชฺชติ;  
  
อถ  
วา ปน เปตานํ, ทกฺขิณํ อนุปฺปทสฺสติฯ  
</p>
  
<p>
‘‘ฐานาเนตานิ สมฺปสฺสํ, ปุตฺตํ อิจฺฉนฺติ ปณฺฑิตา;  
  
ตสฺมา สโนฺต สปฺปุริสา, กตญฺญู กตเวทิโนฯ  
</p>
  
<p>
‘‘ภรนฺติ มาตาปิตโร, ปุเพฺพ กตมนุสฺสรํ;  
  
กโรนฺติ  
เนสํ กิจฺจานิ, ยถา ตํ ปุพฺพการินํฯ  
</p>
  
<p>
‘‘โอวาทการี ภตโปสี, กุลวํสํ อหาปยํ;  
  
สโทฺธ สีเลน สมฺปโนฺน, ปุโตฺต โหติ ปสํสิโย’’ติฯ นวมํ;  
</p>
  
<h3>๑๐. มหาสาลปุตฺตสุตฺตํ</h3>
<p> ‘‘หิมวนฺตํ, ภิกฺขเว, ปพฺพตราชํ นิสฺสาย มหาสาลา ปญฺจหิ วฑฺฒีหิ วฑฺฒนฺติฯ กตมาหิ ปญฺจหิ? สาขาปตฺตปลาเสน วฑฺฒนฺติ; ตเจน วฑฺฒนฺติ; ปปฎิกาย วฑฺฒนฺติ; เผคฺคุนา วฑฺฒนฺติ; สาเรน วฑฺฒนฺติฯ หิมวนฺตํ, ภิกฺขเว, ปพฺพตราชํ นิสฺสาย มหาสาลา อิมาหิ ปญฺจหิ  วฑฺฒีหิ วฑฺฒนฺติฯ เอวเมวํ โข, ภิกฺขเว, สทฺธํ กุลปุตฺตํ นิสฺสาย อโนฺตชโน ปญฺจหิ วฑฺฒีหิ วฑฺฒติฯ กตมาหิ  ปญฺจหิ? สทฺธาย วฑฺฒติ; สีเลน วฑฺฒติ; สุเตน วฑฺฒติ; จาเคน วฑฺฒติ; ปญฺญาย วฑฺฒติฯ สทฺธํ, ภิกฺขเว, กุลปุตฺตํ นิสฺสาย อโนฺตชโน อิมาหิ ปญฺจหิ วฑฺฒีหิ วฑฺฒตี’’ติฯ</p>


<p>
‘‘ยถา หิ ปพฺพโต เสโล, อรญฺญสฺมิํ พฺรหาวเน;  
  
ตํ รุกฺขา อุปนิสฺสาย, วฑฺฒเนฺต เต วนปฺปตีฯ  
</p>
  
<p>
‘‘ตเถว สีลสมฺปนฺนํ, สทฺธํ กุลปุตฺตํ อิมํ  
กุลปติํ อิธ (สี.), กุลปุตฺตํ อิธ (สฺยา.)  
;  
  
อุปนิสฺสาย วฑฺฒนฺติ, ปุตฺตทารา จ พนฺธวา;  
  
อมจฺจา  
ญาติสงฺฆา จ, เย จสฺส อนุชีวิโนฯ  
</p>
  
<p>
‘‘ตฺยสฺส สีลวโต สีลํ, จาคํ สุจริตานิ จ;  
  
ปสฺสมานานุกุพฺพนฺติ, เย ภวนฺติ วิจกฺขณาฯ  
</p>
  
<p>
‘‘อิมํ ธมฺมํ จริตฺวาน, มคฺคํ  
สคฺคํ (สฺยา. ก.)  
สุคติคามินํ;  
  
นนฺทิโน เทวโลกสฺมิํ, โมทนฺติ กามกามิโน’’ติฯ ทสมํ;  
</p>
  
สุมนวโคฺค จตุโตฺถฯ  
</p>
  
<p>ตสฺสุทฺทานํ –</p>


<p>
สุมนา จุนฺที อุคฺคโห, สีโห ทานานิสํสโก;  
  
กาลโภชนสทฺธา จ, ปุตฺตสาเลหิ เต ทสาติฯ  
</p>
  
  
  
  
  