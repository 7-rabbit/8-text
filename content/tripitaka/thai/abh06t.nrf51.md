<h1>ทสโม ปริเจฺฉโท</h1>
<h3>๑๐. ปเภทกถา</h3>
<ol>
<li>
เอกุปฺปาทา นิโรธา จ, เอกาลมฺพณวตฺถุกา;  
  
สหคตา สหชาตา, สํสฎฺฐา สหวุตฺติโนฯ  
</li>
  
<li>
เตปญฺญาส ปนิเจฺจเต, สมฺปยุตฺตา ยถารหํ;  
  
จิตฺตเจตสิกา ธมฺมา, อฎฺฐารสวิธาปิ จฯ  
</li>
  
<li>
เอกธา  
ฉพฺพิธา เจว, จตุธา สตฺตธา ฐิตา;  
  
จิตฺตุปฺปาทปเภเทน, ภินฺทิตพฺพา วิภาวินาฯ  
</li>
  
<li>
อฎฺฐ ธมฺมาวินิโพฺภคา, ภินฺนาสีติ นวุตฺตรา;  
  
สตฺตสตํ ทส เทฺว จ, สเพฺพ โหนฺติ สมิสฺสิตาฯ  
</li>
  
<li>
สนฺตีรณมโนธาตุ, สิตโวฎฺฐพฺพนา ตถา;  
  
อปุญฺญา กามปุญฺญา จ, มหาปากา มหากฺริยาฯ  
</li>
  
<li>
ปฐมชฺฌานธมฺมา จ, โลกุตฺตรมหคฺคตา;  
  
ปญฺจปญฺญาส สเพฺพปิ, วิตกฺกา โหนฺติ เภทิตาฯ  
</li>
  
<li>
วิจาราปิ จ เตเยว, ทุติยชฺฌานนามกา;  
  
เอกาทสาปเร เจติ, ฉสฎฺฐิ ปริทีปิตาฯ  
</li>
  
<li>
อปุญฺญา กามปุญฺญา จ, มหาปากา มหากฺริยา;  
  
จตุกฺกา เจว จตฺตาโร, สิตญฺจ สุขตีรณํฯ  
</li>
  
<li>
ปฐมาทิติกชฺฌานา  
, โลกุตฺตรมหคฺคตา;  
  
อิเจฺจวเมกปญฺญาส, ปีติโย โหนฺติ สพฺพถาฯ  
</li>
  
<li>
สิตโวฎฺฐพฺพนา เทฺว จ, สาวชฺชา จานวชฺชกา;  
  
ภินฺนเมวํ ตุ วีริยํ, เตสตฺตติวิธํ ภเวฯ  
</li>
  
<li>
สาวชฺชา จานวชฺชา จ, โมมูหทฺวยวชฺชิตา;  
  
ฉนฺทา ภวนฺติ สเพฺพปิ, สฎฺฐิเภทา นวุตฺตราฯ  
</li>
  
<li>
สนฺตีรณมโนธาตุ, สิตโวฎฺฐพฺพนา ตถา;  
  
สาวชฺชา จานวชฺชา จ, วิจิกิจฺฉาวิวชฺชิตาฯ  
</li>
  
<li>
อธิโมกฺขา ปนิเจฺจวํ, อฎฺฐสตฺตติ เภทิตา;  
  
ติสตํ นวุติ เทฺว จ, ภินฺนา โหนฺติ ปกิณฺณกาฯ  
</li>
  
<li>
เอกูนสฎฺฐิ วา โหนฺติ, สทฺธาเทกูนวีสติ;  
  
สหสฺสญฺจ สตเญฺจกํ, เอกวีสญฺจ สพฺพถาฯ  
</li>
  
<li>
ญาเณน  
สมฺปยุตฺตา จ, กาเม ทฺวาทสธาปเร;  
  
ปญฺจติํสาติ ปญฺญาปิ, สตฺตตาลีสธา กถาฯ  
</li>
  
<li>
รูปชฺฌานจตุกฺกา จ, กามปุญฺญา มหากฺริยา;  
  
อฎฺฐวีสปฺปมเญฺญวํ, ฉปฺปญฺญาส ภวนฺติ จฯ  
</li>
  
<li>
อนุตฺตรา กามปุญฺญา, ติโสฺส วิรติโย ปน;  
  
โหนฺติ โสฬสธา ภินฺนา, อฎฺฐตาลีส ปิณฺฑิตาฯ  
</li>
  
<li>
ปญฺจวีสานวเชฺชวํ, สมฺปยุตฺตา จตุพฺพิธา;  
  
สหสฺสทฺวิสตเญฺจว, ทฺวิ จ สตฺตติ เภทโตฯ  
</li>
  
<li>
จตฺตาโร ปาปสามญฺญา, ภินฺนา ทฺวาทสธา ปน;  
  
อฎฺฐตาลีสธา โหนฺติ, เต สเพฺพ ปริปิณฺฑิตาฯ  
</li>
  
<li>
โลโภ ปนฎฺฐธา ภิโนฺน, ถินมิทฺธญฺจ ปญฺจธา;  
  
จตุธา ทิฎฺฐิมาโน จ, จตุธา ทิฎฺฐิโย วิสุํฯ  
</li>
  
<li>
ทฺวิธา โทสาทิจตฺตาโร, วิจิกิเจฺฉกธาติ จ;  
  
สาวชฺชา สตฺตธา วุตฺตา, ภินฺนาสีติ ติกุตฺตราฯ  
</li>
  
<li>
อิจฺจฎฺฐารสธา  
วุตฺตา, เตปญฺญาสาปิ เภทโต;  
  
ทฺวิสหสฺสญฺจ ตุ สตํ, ภวเนฺตกูนสฎฺฐิ จฯ  
</li>
  
<li>
วิตกฺกวิจารปีติสุโขเปกฺขาสุ ปญฺจสุ;  
  
ภินฺทิตฺวา ฌานเภเทน, คเหตพฺพา อนุตฺตราฯ  
</li>
  
<li>
อญฺญตฺร ปน สพฺพตฺถ, นตฺถิ เภทปฺปโยชนํ;  
  
อเฎฺฐว กสฺมา คยฺหนฺติ, อเภเทนาติ ลกฺขเยฯ  
</li>
  
<li>
ปฐมาทิจตุชฺฌานา, โลกุตฺตรมหคฺคตา;  
  
อิเจฺจกเมกทสธา, จตุตาลีส ปิณฺฑิตาฯ  
</li>
  
<li>
เตวีส ปญฺจมา เจติ, สตฺตสฎฺฐิ สมิสฺสิตา;  
  
อปฺปนา ตตฺถ สพฺพาปิ, อฎฺฐปญฺญาส ทีปิตาฯ  
</li>
  
<li>
ปญฺจติํเสว  
สเงฺขปา, โลกุตฺตรมหคฺคตา;  
  
อปฺปนา ตตฺถ สพฺพาปิ, ฉพฺพีสติ ปกาสิตาฯ  
</li>
  
<li>
อิทฺธิวิธํ ทิพฺพโสตํ, เจโตปริยนามกา;  
  
ปุเพฺพนิวาสานุสฺสติ, ทิพฺพจกฺขูติ ปญฺจธาฯ  
</li>
  
<li>
อภิญฺญาญาณมีเรนฺติ, รูปาวจรปญฺจมา;  
  
กุสลญฺจ กฺริยา เจติ, เภทิตํ ทุวิธมฺปิ จฯ  
</li>
  
<li>
ตํ ทฺวยมฺปิ สมฺมิเสฺสตฺวา, ปญฺจาภิญฺญา จ โลกิยา;  
  
อาสวกฺขยญาณญฺจ, ฉฬภิญฺญา ปวุจฺจเรฯ  
</li>
  
<li>
โลกิยา จ ทสาภิญฺญา, ภินฺทิตฺวา กุสลกฺริยา;  
  
สตฺตสตฺตติ ฌานานิ, อฎฺฐสฎฺฐิ ปนปฺปนาฯ  
</li>
  
<li>
สตฺตสตฺตติ จิตฺตานิ, จตุปญฺญาส สพฺพถา;  
  
ปจิตานิ จ จิตฺตานิ, เอกติํสสตํ สิยุนฺติฯ  
</li>
  
อิติ เจตสิกวิภาเค ปเภทกถา นิฎฺฐิตาฯ  
</li>
  
ทสโม ปริเจฺฉโทฯ  
</li>
  
  
  
  
  