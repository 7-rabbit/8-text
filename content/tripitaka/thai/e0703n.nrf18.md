<h1>เอกูนวีสติม ปริเจฺฉท</h1>
<h3>โพธิ อาคมโน</h3>
<ol>
<li>
มหาโพธิรกฺขณตฺถํ  
, อฎฺฐารส รเถ สโภ;  
  
เทวกุลานิ ทตฺวาน, อฎฺฐามจฺจา กุลานิ จฯ  
</li>
  
<li>
อฎฺฐ พฺราหฺมณกุลานิ, อฎฺฐ วสฺสกุลานิ จ;  
  
โคปกานํ ตรจฺฉานํ, กุลิงฺคานํ กุลานิ จฯ  
</li>
  
<li>
ตเถว เปสการานํ, กุมฺภการานเมว จ;  
  
สเพฺพ สญฺจาปิ เสนีนํ, นาคยกฺขานเมว จฯ  
</li>
  
<li>
เหมสชฺชุฆเฎเจว, ทตฺวา อฎฺฐฎฺฐ มานโท;  
  
อาโรเปตฺวา มหาโพธิํ, นาวํ คงฺคาย ภูสิตํฯ  
</li>
  
<li>
สงฺฆมิตฺต มหาเถรี, สเห กทส ภิกฺขุนิํ;  
  
ตเถวา’โรปยิตฺวาน, อริฎฺฐปมุเขปิ จฯ  
</li>
  
<li>
นครา นิกฺขมิตฺวาน, วิญฺชาฎวิมติจฺจโส;  
  
ตามลิตฺถิํ อนุปฺปโตฺต, สตฺตาเหเน’ว ภูปติฯ  
</li>
  
<li>
อจฺจุฬา ราหิ ปูชายิ, เทวานาคานราปิ จ;  
  
มหาโพธิํ ปูชยนฺตา, สตฺตาเหน’วุปาคมุํฯ  
</li>
  
<li>
มหาสมุทฺทตีรมฺหิ, มหาโพธิํ มหีปติ;  
  
ฐปาเปตฺวาน ปูเชสิ, มหารเชฺชน โส ปุนฯ  
</li>
  
<li>
มหาโพธิํ มหารเชฺช, อภิสิญฺจียกามโท;  
  
อคฺคสิร สุกฺกปเกฺข, ทิเน ปาฎิปเท ตโตฯ  
</li>
  
<li>
อุจฺจาเรตุํ มหาโพธิํ, เตหิเยว’ฎฺฐ อฎฺฐหิ;  
  
สาลมูลมฺหิ ทิเนฺนหิ, ธาตุคฺคตกุเลหิ โสฯ  
</li>
  
<li>
อุกฺขิปิตฺวา มหาโพธิํ, คลมตฺตํ ชลํ ตหิํ;  
  
โอคาเหตฺวา สนาวาย, ปติฎฺฐาปยิ สาธุกํฯ  
</li>
  
<li>
นาวํ  
อาโรปยิตฺวา ตํ, มหาเถริํ สเถริกํ;  
  
มหาริฎฺฐํ มหามจฺจํ, อิทํ วจนมพฺรวิฯ  
</li>
  
<li>
‘‘อหํ รเชฺชน ติกฺขตฺตุํ, มหาโพธิมปูชยิํ;  
  
เอว เมวา’ภิ ปูเชตุ, ราชา รเชฺชน เม สขา’’ฯ  
</li>
  
<li>
อิทํ วตฺวา มหาราชา, ตีเร ปญฺชลิโก ฐิโต;  
  
คจฺฉมานํ มหาโพธิํ, ปสฺสํ อสฺสูนิวตฺตยิฯ  
</li>
  
<li>
มหาโพธิ วิโยเคน,  
  
ธมฺมา โสโก สโสกวา;  
  
กนฺนิตฺวา ปริเทวิตฺวา,  
  
อคมาสิ สกํ ปุรํฯ  
</li>
  
<li>
มหาโพธิ สมารุฬฺหา, นาวาปกฺขนฺธี โตยธิํ;  
  
สมนฺตา โยชเน วิจี, สนฺนิสีทิ มหณฺณเวฯ  
</li>
  
<li>
ปุปฺผิํสุ ปญฺจวณฺณานิ, ปทุมานิ สมนฺตโต;  
  
อนฺตลิเกฺข ปวชฺชิํสุ, อเนก ตูริยานิ จฯ  
</li>
  
<li>
เทวตาหิ อเนกาหิ, ปูชา’เนกา ปวตฺติตา;  
  
คเหตุญฺจ มหาโพธิ, นาคา’กาสุํ วิกุพฺพนํฯ  
</li>
  
<li>
สงฺฆมิตฺตา มหาเถริ, อภิญฺญาพลปารคา;  
  
สุปณฺณรูปา หุตฺวาน, เต ตาเสสิ มโหรเคฯ  
</li>
  
<li>
เต ตาสิตา มหาเถริํ, ยาจิตฺวาน มโหรคา;  
  
นยิตฺวาน มหาเพมธิํ, ภุชงฺคภวนํ ตโตฯ  
</li>
  
<li>
สตฺตาหํ นาครเชฺชน, ปูชาหิ วิวิธาหิ จ;  
  
ปูชยิตฺวาน อาเนตฺวา, นาวายํ ฐปยิํสุ เตฯ  
</li>
  
<li>
ตทเหว มหาโพธิ, ชมฺพุโกลมิธคมา;  
  
เทวานํปิยติโสฺส ตุ, ราชา โลกหิเต รโตฯ  
</li>
  
<li>
สุมนา สามเณรมฺหา, ปุเพฺพ สุตตทาคโม;  
  
มคฺคสิราทิทินโฆ, ปภุติ วจสาทโรฯ  
</li>
  
<li>
อุตฺตรทฺวารโต  
ยาว, ชมฺพุโกลํ มหาปถํ;  
  
วิภูสยิตฺวา สกลํ, มหาโพธิคตาสโยฯ  
</li>
  
<li>
สมุทฺทาสนสาลาย, ฐาเน ฐตฺวา มหณฺณเว;  
  
อาคจฺฉนฺตํ มหาโพธิํ, มหาเถริทฺธิยา’ทฺทสฯ  
</li>
  
<li>
ตสฺมิํฐาเน กตา สาลา, ปกา เสตุํ ตมพฺภุตํ;  
  
สมุทฺทาสนสาลาติ, นาเมนา‘สิ’ธ ปากฎาฯ  
</li>
  
<li>
มหาเถรานุภาเวน, สทฺธิํ เถเรหิ เตหิ จ;  
  
ตทเหว’คมา ราชา, ชมฺพุโกลํ ส เสนโกฯ  
</li>
  
<li>
มหาโพธา คเมปีติ-เวเคนุ’โนฺน อุทานยํ;  
  
คลปฺปมาณํ สลิลํ, วิคาเหตฺวา สุวิคฺคโหฯ  
</li>
  
<li>
มหาโพธิํ โสฬสหิ, กุเลหิ สห มุทฺธนา;  
  
อาทาโย’โรปยิตฺวาน, เวลายํ มณฺฑเป สุเภฯ  
</li>
  
<li>
ฐปยิตฺวาน ลํกิโนฺท, ลํการเชฺชน ปูชยิ;  
  
โสฬสนฺนํ สมเปฺปตฺวา, กุลานํ รชฺชมตฺตโนฯ  
</li>
  
<li>
สยํ โทวาริกฐาเน, ฐตฺวาน ทิวเส ตโย;  
  
ตเตฺถว ปูชํ กาเรสิ, วิวิธํ มนุชาธิโปฯ  
</li>
  
<li>
มหาโพธิํ ทสมิยํ, อาโรเปตฺวา รเถสุเภ;  
  
อานยโนฺต มนุสฺสิโนฺท, ทุมินฺทํ ตํ ฐปาปยิฯ  
</li>
  
<li>
ปาจินสฺส วิหารสฺส, ฐาเน ฐานวิจกฺขโณ;  
  
ปาตราสํ ปวเตฺตสิ, สสงฺฆสฺส ชนสฺส โสฯ  
</li>
  
<li>
มหามหินฺทเถเร’ตฺถ, กตํ ทสพเลน ตํ;  
  
กเถสิ นาคทมนํ, รโญฺญ ตสฺส อเสสโตฯ  
</li>
  
<li>
เถรสฺส สุตฺวา กาเรตฺวา, สญฺญาณานิ ตหิํ ตหิํ;  
  
ปริภุเตฺตสุ ฐาเนสุ, นิสชฺชาทีหิ สตฺถุนาฯ  
</li>
  
<li>
ติวกฺกสฺส พฺราหฺมณสฺส, คามทฺวาเร จ ภูปติ;  
  
ฐปาเปตฺวา มหาโพธิํ, ฐาเนสุ เตสุ เตสุ จฯ  
</li>
  
<li>
สุทฺธวาลุก สนฺถาเร, นานาปุปฺผสมากุเล;  
  
ปคฺคหิตธเช มเคฺค, ปุปฺผคฺฆิกวิภูสิเตฯ  
</li>
  
<li>
มหาโพธิํ  
ปูชยโนฺต, รตฺตินฺทิว มตนฺทิโต;  
  
อานยิตฺวา จุทฺทสิยํ, อนุราธ ปุรนฺติกํฯ  
</li>
  
<li>
วฑฺฒมานกจฺฉายาย, ปุรํ สาธุ วิภูสิตํ;  
  
อุตฺตเรน จ ทฺวาเรน, ปูชยโนฺต ปเวสิยฯ  
</li>
  
<li>
ทกฺขิเณน จ ทฺวาเรน, นิกฺขมิตฺวา ปเวสิย;  
  
มหา เมฆวนารามํ, จตุพุทฺธนิเสวิตํฯ  
</li>
  
<li>
สุมนเสฺสว วจสา, ปเทสํ สาธุสงฺขตํ;  
  
ปุพฺพโพธิฐิตฎฺฐานํ, อุปเนตฺวา มโนรมํฯ  
</li>
  
<li>
กุเลหิ โส โสฬสหิ, ราชา ลงฺการธาริหิ;  
  
โอโรเปตฺวา มหาโพธิํ, ปติฎฺฐา เปตุ โมสฺสชฺชิฯ  
</li>
  
<li>
หตฺถโต มุตฺตมตฺตสา, อสีติรตนํ นภํ;  
  
อุคฺคนฺตฺวาน ฐิตา มุญฺจิ, ฉพฺพณฺณา รสฺมิโย สุภาฯ  
</li>
  
<li>
ทีเป ปตฺถริยา’หจฺจ, พฺรหฺมโลกํ ฐิตา อหุ;  
  
สูริยตฺถงฺคมนายาว, รสฺมิโย ตา มโนรมาฯ  
</li>
  
<li>
ปุริสา ทสสหสฺสานิ, ปสนฺนา ปาฎิหาริเย;  
  
วิปสฺสิตฺวานา’รหตฺถํ, ปตฺวาน อิธ ปพฺพชุํฯ  
</li>
  
<li>
โอโรหิตฺวา มหาโพธิ, สูริยตฺถงฺคเม ตโต;  
  
โรหิณิยา ปติฎฺฐาสิ, มหิยํ กมฺปิ เมทินีฯ  
</li>
  
<li>
มูลานิ ตานิ อุคฺคนฺตฺวา, กฎาหมุขวฎฺฎิโต;  
  
วินนฺธนฺตา กฎาหํ ตํ, โอตริํสุ มหีตลํฯ  
</li>
  
<li>
ปติฎฺฐิตํ มหาโพธิํ, ชนา สเพฺพ สมคตา;  
  
คนฺธมาลาทิ ปูชาหิ, ปูชยิํสุ สมนฺตโตฯ  
</li>
  
<li>
มหาเมโฆ ปวสฺสิตฺถ, หิมคพฺภา สมนฺตโต;  
  
มหาโพธิํ ฉาทยิํสุ, สีตลานิ ฆนานิ จฯ  
</li>
  
<li>
สตฺตาหานิ มหาโพธิํ, ตหิํเยว อทสฺสนา;  
  
หิมคเพฺภ สนฺนิสีทิ, ปสาทชนนี ชเนฯ  
</li>
  
<li>
สตฺตาหา ติกฺกเม เมฆา, สเพฺพ อปคมิํสุ เต;  
  
มหาโพธิ จ ทิสฺสิตฺถ, ฉพฺพณฺณา รํสิโยปิ จฯ  
</li>
  
<li>
มหามหินฺทเตฺถโรจ, สงฺฆมิตฺตา จ ภิกฺขุนี;  
  
ตตฺถา’คญฺฉุํสปริสา, ราชา สปริโสปิ จฯ  
</li>
  
<li>
ขตฺติยา  
กาชรคฺคาเม, จนฺทนคฺคาม ขตฺติยา;  
  
ติวกฺก พฺราหฺมโณ เจว, ทีปวาสี ชนาปิ จฯ  
</li>
  
<li>
เทวานุภาเวนา’คญฺฉุํ, มหาโพธิ มหุสฺสุกฺกา;  
  
มหาสมาคเม ตสฺมิํ, ปาฎิหาริยวิมฺหิเตฯ  
</li>
  
<li>
ปกฺกํ ปาจินสาขาย, เปกฺขตํ ปกฺก’มกฺขตํ;  
  
เถโร ปตนฺตมาทาย, โรเปตุํ ราชิโน อทาฯ  
</li>
  
<li>
ปํสูนํ คนฺธมิสฺสานํ, ปุเณฺณ โสณฺณ กฎาหเก;  
  
มหาสนสฺส ฐาเน ตํ, ฐปิตํ โรป’ยิสฺสโรฯ  
</li>
  
<li>
เปกฺขตํเยว สเพฺพสํ, อุคฺคนฺตฺวา อฎฺฐ องฺกุรา;  
  
ชายิํสุ โพธิตรุณา, อฎฺฐํสุ จตุหตฺถกาฯ  
</li>
  
<li>
ราชา เต โพธิตรุเณ, ทิสฺวา วิมฺหิตมานโส;  
  
เสตจฺฉเตฺตน ปูเชสิ, อภิเสกมทาสิ จฯ  
</li>
  
<li>
ปติฎฺฐาเปสิ อฎฺฐนฺนํ, ชมฺพุโกลมฺหิ ปฎฺฎเน;  
  
มหาโพธิ ฐิต ฐาเน, นาวาโย โรหเน ตทาฯ  
</li>
  
<li>
ติวกฺกพฺราหฺมณคาเม, ถูปาราเม ตเถว จ;  
  
อิสฺสรสมณาราเม, ปฐเม เจติยงฺคเณฯ  
</li>
  
<li>
เจติย ปพฺพตา ราเม, ตถา กาชรคามเก;  
  
จนฺทนคามเก จาติ, เอเกกํ โพธิลฎฺฐิกํฯ  
</li>
  
<li>
เสสา จตุปกฺกชาตา, ทฺวตฺติํส โพธิลฎฺฐิโย;  
  
สมนฺตา โยชนฐาเน, วิหาเรสุ ตหิํ ตหิํฯ  
</li>
  
<li>
ทีปาวาสี ชนเสฺสว, หิตตฺถาย ปติฎฺฐิเต;  
  
มหาโพธิ ทุมินฺทมฺหิ, สมฺมาสมฺพุทฺธ เตชสาฯ  
</li>
  
<li>
อนุลาสาส ปริสา, สงฺฆมิตฺตาย เถริยา;  
  
สนฺติเก ปพฺพชิตฺวาน, อรหตฺตมปาปุณิฯ  
</li>
  
<li>
อริโฎฺฐ โส ปญฺจสต-ปริวาโร จ ขตฺติโย;  
  
เถรนฺติเก ปพฺพชิตฺวา, อรหตฺตมปาปุณิฯ  
</li>
  
<li>
ยานิ เสฎฺฐิกุลาน’ฎฺฐ-มหาโพธิมิธาหรุํ;  
  
โพธาหรกุลานีติ, ตานิ เตน ปวุจฺจเรฯ  
</li>
  
<li>
อุปาสิกา วิหาโรติ, ญาเต ภิกฺขุนุปสฺสเย;  
  
สสงฺฆา สงฺฆมิตฺตา สา, มหาเถรี ตหิํ วสิฯ  
</li>
  
<li>
อคารตฺตยปาโมเกฺข  
, อคาเร ตตฺถ การยิ;  
  
ทฺวาทส เตสุ เอกสฺมิํ, มหาคาเร ฐปาปยิฯ  
</li>
  
<li>
มหาโพธิสเมตาย, นาวาย กูปยฎฺฐิกํ;  
  
เอกสฺมิํ ปิย เมกสฺมิํ, อริตฺตํ เตหิ เตวิทุํฯ  
</li>
  
<li>
ชาเต อญฺญนิกาเยปิ, อคารา ทฺวาทสาปิ เต;  
  
หตฺถาฬก ภิกฺขุนีหิ, วฬญฺชยิํสุ สพฺพทาฯ  
</li>
  
<li>
รโญฺญ มงฺคลหตฺถิ โส, วิจรโนฺต ยถาสุขํ;  
  
ปุรสฺส เอกปสฺสมฺหิ, กนฺทรนฺตมฺหิ สีตเลฯ  
</li>
  
<li>
กทมฺพปุปฺผคุมฺพเนฺต, อฎฺฐาสิ โคจรํ จรํ;  
  
หตฺถิํ ตตฺถรตํ ญตฺวา, อกํสุ ตตฺถ อาฬฺหกํฯ  
</li>
  
<li>
อเถก ทิวสํ หตฺถี, นคณฺหิ กพฬานิ โส;  
  
ทีปปฺปสาทกํ เถรํ, ราชา โส ปุจฺฉิตํ มตํฯ  
</li>
  
<li>
กทมฺพปุปฺผคุมฺพสฺมิํ, ถูปสฺส กรณํ กรี;  
  
อิจฺฉตีติ มหาเถโร, มหาราชสฺส อพฺรวิฯ  
</li>
  
<li>
สธาตุกํ ตตฺถ ถูปํ, ถูปสฺส ฆรเมว จ;  
  
ขิปฺปํ ราชา อกาเรสิ, นิจฺจํ ชนหิเตรโตฯ  
</li>
  
<li>
สงฺฆมิตฺตา มหาเถรี, สุญฺญาคาราภิลาสินี;  
  
อากิณฺณตฺตา วิหารสฺส, วุสฺสมานสฺส ตสฺส สาฯ  
</li>
  
<li>
วุทฺธตฺถินี สาสนสฺส, ภิกฺขุนีนํ หิตาย จ;  
  
ภิกฺขุนุปสฺสยํ อญฺญํ, อิจฺฉมานา วิจกฺขณาฯ  
</li>
  
<li>
คนฺตฺวา เจติยเคหํ ตํ, ปวิเวกสุขํ ภุสํ;  
  
ทิวาวิหารํ กเปฺปสิ, วิหารกุสลา’มลาฯ  
</li>
  
<li>
เถริยา วนฺทนตฺถาย, ราชา ภิกฺขุนุปสฺสยํ;  
  
คนฺตฺวา ตตฺถ คตํ สุตฺวา, คนฺตฺวาน ตตฺถ วนฺทิยฯ  
</li>
  
<li>
สโมฺมทิตฺวา ตาย สทฺธิํ, ตตฺถาคมนการณํ;  
  
ตสฺสา ญตฺวา อธิปฺปายํ, อธิปฺปาย วิทู วิทูฯ  
</li>
  
<li>
สมนฺตา ถูปเคหสฺส, รมฺมํ ภิกฺขุนุปสฺสยํ;  
  
เทวานํปิยติโสฺส โส, มหาราชา อการยิฯ  
</li>
  
<li>
หตฺถาฬฺหกสมีปมฺหิ  
, กโต ภิกฺขุนุปสฺสโย;  
  
หตฺถาฬฺหกวิหาโรติ, วิสฺสุโต อาสิ เตน โสฯ  
</li>
  
<li>
สุมิตฺตา สงฺฆมิตฺตา สา, มหาเถรี มหามตี;  
  
ตสฺมิญฺหิ วาสํ กเปฺปสิ, รเมฺม ภิกฺขุนุปสฺสเยฯ  
</li>
  
<li>
เอวํ ลํกา โลกหิตํ สาสนวุทฺธิํ;  
  
สํโสเธโนฺต เอส มหาโพธิ ทุมิโนฺท;  
  
ลํกาทีเป รเมฺม มหาเมฆวนสฺมิํ,  
  
อฎฺฐา สีฆํ กาลมเนกพฺภูตยุโตฺตติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
โพธิอาคมโน นาม  
</li>
  
เอกูนวีสติโม ปริเจฺฉโทฯ  
</li>
  
  
  
  
  