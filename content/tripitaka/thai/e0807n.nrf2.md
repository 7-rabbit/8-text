<h1>๓. การกกณฺฑ</h1>
<p>อถ  วิภตฺตีน+มตฺถเภทา วุจฺจเนฺตฯ</p>


<p>ตตฺถ เอกมฺปิ อตฺถํ กมฺมาทิวเสน เอกตฺตาทิวเสน จ วิภชนฺตีติ วิภตฺติโย, สฺยาทโยฯ ตา ปน ปฐมาทิเภเทน สตฺตวิธาฯ ตา ยถา ‘‘ปฐมา+ตฺถมเตฺต’’ติ ปฐมาวิภตฺติ โหติฯ สิสฺส โอการ+โลป+อ-มาเทเสสุ นโร อิตฺถี นปุํสกํฯ</p>


<p>
สกตฺถ+ทพฺพ+ลิงฺคานิ, สํขฺยา+กมฺมาทิปญฺจกํ;  
  
นามโตฺถ ตสฺส สามญฺญ-มตฺถมตฺถํ ปวุจฺจเตฯ  
</p>
  
<p>โส นามโตฺถ จ –</p>


<p>
ชาติ กฺริยา คุโณ ทพฺพํ, ตถา นามนฺติ ปญฺจธา;  
  
สทฺทสฺส+โตฺถ ส สโทฺทปิ, ปญฺจธาว+ตฺร ภิชฺชเตฯ  
</p>
  
<p>กถํ ชาติสโทฺท คุณสโทฺทตฺยาทินาฯ</p>


<p>
ภิเนฺนสฺว+ภินฺนธี+สทฺทา, สพลาทีสุ ยพฺพลา;  
  
วตฺตเนฺต ชาติ เอสา+สฺส, มาลา สุตฺต+มิวา+นฺวิตาฯ  
</p>
  
<p>
อทพฺพภูตํ กตฺตาทิ-การกคฺคามสาธิยํ;  
  
ปทตฺถํ กตฺตุกมฺมฎฺฐํ, กฺริย+มิจฺฉนฺติ ตพฺพิทูฯ  
</p>
  
<p>
ทพฺพสฺสิโต ตโต ภิโนฺน, นิมิโตฺต ตปฺปตีติยา;  
  
วินสฺสนสภาโว จ, นิคฺคุโณว คุโณ+จฺจเตฯ  
</p>
  
<p>เอตฺถ  ปโฎ สุโกฺกติ วินสฺสนสภาโว จ จสเทฺทน วิปุโล อากาโสติ อวินสฺสนสภาโว จ อตฺตนิ วิสุํ คุณรหิโต คุโณ+จฺจเต ตฺยโตฺถฯ</p>


<p>
ยํ ยํ วิเสสฺสเต กิญฺจิ, ตํ ตํ ทพฺพ+มิโห+จฺจเต;  
  
ชาตฺยาทิโนปฺย+โต ตาทิ, ทพฺพตฺตํ ปริกปฺปเตฯ  
</p>
  
<p>เอตฺถ โคชาติ อสฺสชาตีติ วุเตฺต ชาติ ทพฺพํฯ นีโล คุโณติ จ คุโณ ทพฺพํฯ ปจนกฺริยาติ จ คมนาทิกฺริยาโต วิเสสิยตีติ กฺริยาว ทพฺพํฯ</p>


<p>
นามรูเปน สทเพฺพ, กฺวจิ สญฺญี กถียเต;  
  
นามนฺติ ตํ ยถา จิโตฺต, สญฺญา สโทฺท ตุ ตทฺธนีฯ  
</p>
  
<p>นามสฺส ทพฺพเตฺตปิ จิโตฺตตฺยาทิ นาเมเนว ปสิชฺฌติ, โน ฆฎ+ปฎาทโยว ทพฺพเตฺตน, ตสฺมา นาม+มิติ สญฺญี กถียเต, ตํวาจกตฺตา ตพฺพตี จิตฺตาทิ สญฺญาสโทฺทติ นิจฺฉิยเตยฺย+ธิปฺปาโยฯ</p>


<p>อยํ ปญฺจวิโธปิ อโตฺถ สทฺทโตฺถ เจว สามตฺถิยา คมฺยมานโตฺถ จาติ ทุพฺพิโธฯ ตถา หิ ‘‘ปีโน ทิวา น ภุเญฺชยฺย’’มิติ ภุตฺตินิรากติ สทฺทโตฺถฯ รตฺติภุตฺติ ตุ สามตฺถิยา+วคมฺยเตฯ เตเน+ตํ วุจฺจติ –</p>


<p>
อตฺถปฺปตีติยํ สทฺท-พฺยาปาโร ติวิโธ ภเว;  
  
มุโขฺย ลกฺขณ+พฺยญฺชน-สภาโว จาติ เอตฺถ ตุฯ  
</p>
  
<p>
มุโขฺย ตุ นิรนฺตรเตฺถ, ลกฺขโณ ตุ ติโรหิเต;  
  
อเตฺถ+ตโร ตุ วากฺยสฺส, อเตฺถเยว ปวตฺตติฯ  
</p>
  
<p>‘‘มเญฺจ’’ติ  นิรนฺตรเตฺถ วตฺตมาโน มุโขฺย, ‘‘มญฺจา อุโคฺฆสนฺตี’’ติ ติโรหิตเตฺถ วตฺตมาโน ลกฺขโณ, คาถาทิสกลวากฺยสฺส+เตฺถ วตฺตมาโน พฺยญฺชนสภาโวฯ</p>


<p>
พฺยาปารสฺส ปเภเทน, ติธา สโทฺทปิ วาจโก;  
  
ลกฺขณิโก พฺยญฺชโกติ, ตทโตฺถปิ ติธา มโตฯ  
</p>
  
<p>
วโจฺจ ลกฺขณิโก พฺยโงฺคฺย, เจวํ สโทฺท สุวาจโก;  
  
วุตฺตกเมน ชาตฺยาทิ-เภเทน ปญฺจธา ภเวติฯ  
</p>
  
<h3>๓๘. อามนฺตเณ –</h3>
<p>ติ อามนฺตณาธิเก อตฺถมเตฺต ปฐมาวิภตฺติ โหติฯ โภ นร, โภ อิตฺถิ, โภ นปุํสกฯ</p>


<p>
สเทฺทนา+ภิมุขีกาโร, วิชฺชมานสฺส วตฺถุโน;  
  
อามนฺตณํ วิธาตเพฺพ, นตฺถิ ‘‘ราชา ภเว’’ติ+ทํฯ  
</p>
  
<p>กฺริยา นิมิตฺตํ การกนฺตุ กมฺม, กตฺตุ, กรณ, สมฺปทาน, อวธิ, อาธารเภเทน ฉพฺพิธํ, ตํ ยถา –</p>


<h3>๒,๒. กเมฺม ทุติยา</h3>
<p>กรียติ กตฺตุกิริยาย สมฺพนฺธียตีติ กมฺมํ, ตสฺมิํ กมฺมการเก ทุติยาวิภตฺติ โหติฯ ตํ ติวิธํ นิพฺพตฺติ, วิกติ, ปตฺติ เภเทน, ตตฺถ นิพฺพตฺติกเมฺม มาตา ปุตฺตํ วิชายติ, อาหาโร สุขํ ชนยติ, กฎํ กโรติ ทโตฺตฯ วิกติยํ กฎฺฐ+มงฺคารํ กโรติ, สุวณฺณํ กฎกํ กโรติ, วีหโย ลุนาติฯ ปตฺติยํ ทโตฺต ฆรํ ปวิสติ, อาทิจฺจํ ปสฺสติ, ธมฺมํ สุณาติ, ปณฺฑิเต ปยิรุปาสติฯ</p>


<p>วุตฺตญฺจ  –</p>


<p>
นิพฺพตฺติ+วิกติ+ปตฺติ-เภทา กมฺมํ ติธา มตํ;  
  
กตฺตุกฺริยาภิคมฺมนฺตํ, สุข+มงฺคารํ+ฆรํ ยถาติฯ  
</p>
  
<p>กฎํ กโรติ วิปุลํ ทสฺสนียนฺติ อเตฺถว คุณยุตฺตสฺส กมฺมตา, วิปุลํ กโรติ, ทสฺสนียํ กโรตีติ กฺริยาย สมฺพนฺธิยมานตฺตาฯ โอทโน ปจฺจเตติ โอทนสทฺทโต กมฺมตา นปฺปตียเต, กิญฺจรหิ อาขฺยาตโตฯ</p>


<p>อิจฺฉิตกมฺมํ ยถา-คาวุํ ปโย โทหติ, โคมนฺตํ คาวํ ยาจติ, คาว+มว รุนฺธติ วชํ, มาณวกํ มคฺคํ ปุจฺฉติ, โคมนฺตํ คาวํ ภิกฺขเต, รุกฺข+มวจินาติ ผลานิ, รุกฺขาตฺยโตฺถฯ สิสฺสํ ธมฺมํ พฺรูเตฯ เอตฺถ ปโย, คาวํ อิจฺจาทิ อิจฺฉิตํ, คาวุํ, โคมนฺต+มิจฺจาทิ อนิจฺฉิตํฯ เอว+มนิจฺฉิเตปิ กณฺฎกํ มทฺทติ, วิสํ คิลติฯ ยํ เนวิ+จฺฉิตํ, นาปิ อนิจฺฉิตํ, ตตฺราปิ คามํ คจฺฉโนฺต รุกฺขมูล+มุปสปฺปติฯ</p>


<p>อาธาเร อธิสิ+ฐา+สานํ ปโยเค จ, ปถวิํ อธิเสสฺสติ, คาม+มธิติฎฺฐติ, รุกฺข+มชฺฌาสเตติฯ เอตฺถ ปถวินฺติ ปถวิยนฺติ อโตฺถฯ เอว+มภิ, นิปุพฺพวิสสฺสาปิ, ธมฺม+มภินิวิสเต, ธเมฺม วาฯ ตถา อุป, นฺว+ชฺฌา+ปุพฺพวสติสฺส, คาม+มุปวสติ, คาม+มนุวสติ, วิหาร+มธิวสติ, คาม+มาวสติ, อคารํ อชฺฌวสติ, เอตฺถ คามนฺติ คาเมตฺยโตฺถฯ ตถา ตปฺปานา+จาเรปิ, นทิํ ปิพติ, คามํ จรติ, นทิยํตฺยโตฺถฯ สเจ มํ นาลปิสฺสตีติ มยา สทฺธิํตฺยโตฺถฯ วิหิตาว ปฎิ-โยเคปิ ทุติยา, ปฎิภนฺตุ ตํ จุนฺท โพชฺฌงฺคา, ตมฺปฎิ โพชฺฌงฺคา ภาสนฺตูติ อโตฺถฯ อุปมา มํ ปติภาติ , อุปมา มํ อุปฎฺฐาติตฺยโตฺถฯ ธาตุนายุเตฺต ‘‘ตสฺส นปฺปฎิภาตี’’ติ ฉฎฺฐีฯ</p>


<h3>๓. กาลทฺธาน+มจฺจนฺตสํโยเค</h3>
<p>กาลทฺธานํ ทพฺพ+คุณ+กฺริยาหิ อจฺจนฺตสํโยเค เตหิ กาลทฺธานวาจีหิ ทุติยา โหติฯ กาเล-สตฺตาหํ ควปานํ, มาสํ มํโสทนํ, สรทํ รมณียา นที, สพฺพกาลํ รมณียํ นนฺทนํ, ตโย มาเส อภิธมฺมํ เทเสติฯ อทฺธนิ-โยชนํ วนราชิ, โยชนํ ทีโฆ ปพฺพโต, โกสํ สชฺฌายติฯ</p>


<p>ปุพฺพนฺหสมยํ นิวาเสตฺวา, เอกํ สมยํ ภควา, อิมํ รตฺติํ จตฺตาโร มหาราชาโนติ เอวมาทีสุ กาลวาจีหิ อจฺจนฺตสํโยเค ทุติยา, พหุลํวิธานา วิภตฺติวิปลฺลาโส วาฯ มาเสนา+นุวาโก+ธีโต, โกเสนา+นุวาโก+ธีโตติ กรณเตฺถ ตติยาฯ</p>


<h3>๔. คติโพธาหารสทฺทตฺถากมฺมกภชฺชาทีนํ ปโยเชฺช</h3>
<p>คตฺยตฺถานํ โพธตฺถานํ อาหารตฺถานํ สทฺทตฺถาน+มกมฺมกานํ ภชฺชาทีนญฺจ ปโยเชฺช กตฺตริ ทุติยา โหติฯ ทโตฺต คมยติ มาณวกํ คามํ, ยาปยติ วาฯ คุรุ โพธยติ มาณวกํ ธมฺมํ, เวทยติ วาฯ มาตา โภชยติ ปุตฺต+โมทนํ, อาสยติ วาฯ คุรุ อชฺฌาปยติ สิสฺสํ เวทํ, ปาฐยติ วาฯ ปโยชฺชโต+ญฺญตฺร กเมฺม ทุติยาฯ โปโส อาสยติ ทตฺตํ, สายยติ วาฯ โปโส อญฺญํ ภชฺชาเปติ, อญฺญํ โกฎฺฎาเปติ, อญฺญํ สนฺถราเปติฯ</p>


<h3>๕. หราทีนํ วา</h3>
<p>หราทีนํ  ปโยเชฺช กตฺตริ ทุติยา โหติ วาฯ โปโส หาเรติ ภารํ ทตฺตํ, ทเตฺตเนติ วาฯ ทสฺสยเต ชนํ ราชา, ชเนเนติ วาฯ อภิวาทยเต คุรุํ ทตฺตํ, ทเตฺตเนติ วาฯ อโชฺฌหาเรติ สตฺตุํ ทตฺตํ, ทเตฺตเนติ วาฯ กาเรติ ทโตฺต ทตฺตํ, ทเตฺตเนติ วาฯ ปเกฺข สพฺพตฺร กตฺตริ ตติยาฯ</p>


<h3>๖. น ขาทาทีนํ</h3>
<p>ขาทาทีนํ ปโยเชฺช กตฺตริ ทุติยา น โหติฯ คตฺยตฺถาทีสุ กฺวจิ ปฎิเสธตฺถ+มิทํฯ ขาทยติ ทโตฺต ทเตฺตน, อาทยติ ทเตฺตน, อวฺหาปยติ ทเตฺถน, สทฺทายยติ ทเตฺตน, นายยติ ทเตฺตน, กนฺทยติ ทเตฺตนฯ</p>


<h3>๗. ฌาทีหิ ยุตฺตา</h3>
<p>ธิอาทีหิ ยุตฺตโต ทุติยา โหติฯ ธิ+รตฺถุ+มํ ปุติกายํ, อนฺตรา จ ราชคหํ อนฺตรา จ นาลนฺทํ, ราชคหสฺส จ นาลนฺทสฺส จ วิวรภูเต มเชฺฌติ อโตฺถฯ สมาธาน+มนฺตเรน, มุจลินฺท+มภิโต สรํฯ ฉฎฺฐฺยเตฺถ+ยํ ทุติยาฯ</p>


<h3>๘. ลกฺขณิตฺถมฺภูตวิจฺฉาสฺว+ภินา</h3>
<p>ลกฺขณาทีสฺว+เตฺถสุ อภินา ยุตฺตมฺหา ทุติยา โหติฯ รุกฺข+มภิวิโชฺชตเต จโนฺท, เอตฺถ รุโกฺข ลกฺขณํ, จโนฺท ลกฺขิตโพฺพ, ตตฺร อภินา รุกฺขสฺส ลกฺขณวุตฺติตา ปกาสียตีติ รุโกฺข อภินา ยุโตฺต นามฯ สาธุ เทวทโตฺต มาตร+มภิ, มาตริ สาธุตฺตํ ปโตฺตตฺยโตฺถฯ รุกฺขํ รุกฺขํอภิ วิโชฺชตเต จโนฺท, รุเกฺข รุเกฺขตฺยโตฺถฯ</p>


<h3>๙. ปติปรีหิ ภาเค จ</h3>
<p>ปติปรีหิ  ยุตฺตโต ลกฺขณาทีสุ ภาเค จ+เตฺถ ทุติยา โหติฯ รุกฺขํปติ วิโชฺชตเต, สาธุ เทวทโตฺต มาตรํปติ, รุกฺขํ รุกฺขํปติ ติฎฺฐติ, ย+เทตฺถ มํ ปติ สิยา, โย มม ภาโค, โส ทียตุตฺยโตฺถฯ เอวํ รุกฺขํปริตฺยาทิปิฯ</p>


<h3>๑๐. อนุนาติ</h3>
<p>ลกฺขณาทีสุ ทุติยาฯ รุกฺขมนุ วิโชฺชตเต, สจฺจกิริย+มนุ วสฺสิ, เหตุ จ ลกฺขณํ ภวติ, สาธุ เทวทโตฺต มาตร+มนุ, รุกฺขํ รุกฺข+มนุ วิโชฺชตเต, ยเทตฺถ มํอนุ สิยาฯ</p>


<h3>๑๑. สหเตฺถ</h3>
<p>สหเตฺถ อนุนา ยุตฺตมฺหา ทุติยาฯ ปพฺพต+มนุ ติฎฺฐติ, ปพฺพเตน สห ตฺยโตฺถฯ</p>


<h3>๑๒. หีเน</h3>
<p>หีนเตฺถ อนุนา ยุตฺตมฺหา ทุติยาฯ อนุสาริปุตฺตํ ปญฺญวโนฺต ภิกฺขู, สาริปุตฺตโต ปญฺญาย หีนาตฺยโตฺถฯ</p>


<h3>๑๓. อุเปน</h3>
<p>หีนเตฺถ อุเปน ยุตฺตมฺหา ทุติยาฯ อุปสาริปุตฺตํ ปญฺญวโนฺตฯ</p>


<h3>๑๖. กตฺตุกรเณสุ ตติยา</h3>
<p>กตฺตริ กรเณ จ การเก ตติยา โหติฯ ชิเนน เทสิโต ธโมฺม, พุเทฺธน ชิโต มาโร, อหินา ทโฎฺฐ นโรฯ ยตฺถ  การณการณมฺปิ การณวเสน วุจฺจติ, ตตฺถาปิ ตติยา, โจเรหิ คาโม ทโฑฺฒ, ติเณหิ ภตฺตํ สิทฺธํ, สเทฺธหิ การิตา วิหาราฯ</p>


<p>
อตฺตปธาโน กิริยํ, โย นิพฺพเตฺตติ การโก;  
  
อปยุโตฺต ปยุโตฺต วา, ส กตฺตาติ ปวุจฺจติฯ  
</p>
  
<p>กรเณ-ตํ ปน ทุวิธํ อชฺฌตฺติกพาหิรวเสน, ยถา หเตฺถน กมฺมํ กโรติ, จกฺขุนา รูปํ ปสฺสติ, มนสา ธมฺมํ วิญฺญายติฯ ทเตฺตน วิหโย ลุนาติ, อคฺคินา กุฎิํ ฌาเปติฯ</p>


<p>
พาหิรญฺจ ตถา+ชฺฌตฺตํ, กรณํ ทุวิธํ ยถา;  
  
วีหิํ ลุนาติ ทเตฺตน, เนเตฺตน จนฺท+มิกฺขเตฯ  
</p>
  
<p>ปกติยา อภิรูโป, โคเตฺตน โคตโม อิจฺจาทิ ภูธาตุสฺส สมฺภวา กรเณ ตติยาฯ ตถา สาริปุโตฺตติ นาเมน วิสฺสุโต, ชาติยา ขตฺติโย พุโทฺธ, ชาติยา สตฺตวสฺสิโก, สิเปฺปน นฬกาโร โส, เอกูนติํโส วยสา, เอวํ สเมน ธาวติ, วิสเมน ธาวติ, ทฺวิโทเณน ธญฺญํ กิณาติฯ</p>


<h3>๑๗. สหเตฺถน</h3>
<p>สหเตฺถน โยเค ตติยา สิยาฯ ตติยาปิ ฉฎฺฐีว อปฺปธาเน เอว ภวติฯ ปุเตฺตน สหา+คโต, ปุเตฺตน สทฺธิํ อาคโต, วิตเกฺกน สห วตฺตติ, ปุเตฺตน สห ถูโล, นิสีทิ ภควา สทฺธิํ ภิกฺขุสเงฺฆน, สหเสฺสน สมํ มิตา, สเพฺพหิ เม ปิเยหิ มนาเปหิ นานาภาโวฯ</p>


<h3>๑๘. ลกฺขเณ</h3>
<p>ลกฺขเณ  วตฺตมานโต ตติยาฯ ภิเนฺนน สีเสน ปคฺฆรเนฺตน โลหิเตน ปฎีวิสฺสเก อุชฺฌาเปสิ, อูนปญฺจพนฺธเนน ปเตฺตน อญฺญํ นวํ ปตฺตํ เจตาเปยฺย, ติทณฺฑเกน ปริพฺพาชก+มทฺทกฺขิ, อกฺขินา กาโณ, หเตฺถน กุณี, ปาเทน ขโญฺช, ปิฎฺฐิยา ขุโชฺชฯ เตน หิ วิกลเงฺคน วิกลงฺคิโน วิกาโร ลกฺขิยเตฯ</p>


<h3>๑๙. เหตุมฺหิ</h3>
<p>วาสาทิลกฺขณกฺริยาย เหตุโต ตติยาฯ อเนฺนน วสติ, วิชฺชาย วสติ, น ชจฺจา วสโล โหติ, กมฺมุนา วสโล โหติ, ทาเนน โภควา, อาจาเรน กุลํ, เตน ปาณิ กามทโทฯ</p>


<h3>๒๐. ปญฺจมี+เณ วา</h3>
<p>อิเณ เหตุมฺหิ ปญฺจมี วาฯ สตสฺมา พโทฺธ, สเตน วาฯ</p>


<h3>๒๑. คุเณ</h3>
<p>ปรงฺคภูเต เหตุมฺหิ ปญฺจมี โหติ วาฯ ชฬตฺตา พโทฺธ, ชฬเตฺตนวา, ปญฺญาย มุโตฺต, หุตฺวา อภาวโต อนิจฺจา, สงฺขารนิโรธา วิญฺญาณนิโรโธฯ พหุลํวิธานา สตฺตมฺยเตฺถหิปิ, เตน สมเยน, กาเลน ธมฺมสากจฺฉา, ปุรตฺถิเมน ธตรโฎฺฐ, ทกฺขิเณน วิรูฬฺหโก, อุตฺตเรน กปิลวตฺถุ, เยน ภควา, เตนุปสงฺกมิ, โส โว มม+จฺจเยน สตฺถาติฯ มาเสน ภุญฺชติ, เอกาเหเนว พาราณสิํ ปาวิสิ, นวหิ มาเสหิ วิหารํ การาเปสิ , กหาปเณน อูโน, ธเนน วิกโล, อสินา กลโห, อาจาเรน นิปุโณ, คุเฬน มิสฺสกํ, วาจาย สขิโล, มณินา อโตฺถ, ธเนน อโตฺถ, โยชเนน คจฺฉติ อิจฺจาทิ เหตุมฺหิ กรเณ วา ตติยาฯ อตฺตนาว อตฺตานํ สมฺมนฺนตีติ ปจฺจเตฺต พหุลํวิธานา กตฺตริ ตติยาฯ เอวํ ติเลหิ เขเตฺต วปตีติ กมฺมเตฺถ, สุมุตฺตา มยํ เตน มหาสมเณนาติ ปญฺจมฺยเตฺถ จฯ</p>


<h3>๒๔. จตุตฺถี สมฺปทาเน</h3>
<p>อเจตนํ สเจตนํ วา ปฎิคฺคาหกภาเวนา+เปกฺขิตํ, ตํ สมฺปทานํ, ตญฺจ ทา-ทาเนติ ธาตุโต พฺยเปฺปน ยุตฺตเมว, ตตฺถ จตุตฺถี โหติฯ ตญฺจ ทียมานสฺส วตฺถุโน อนิวารณ+เชฺฌสนา+นุมติโต ติวิโธ, ยถา พุทฺธสฺส ปุปฺผํ เทติ, โพธิรุกฺขสฺส ชลํ เทติ, ยาจกสฺส ธนํ เทติ, ภิกฺขูนํ ทานํ เทติฯ</p>


<p>
อนิรากรณา+ราธ-น+พฺภนุญฺญวเสน หิ;  
  
สมฺปทานํ ติธา วุตฺตํ, รุกฺข+ยาจก+ภิกฺขโวฯ  
</p>
  
<p>อาธารวิวกฺขายํ สตฺตมีปิ, สเงฺฆ โคตมิ เทหิ, สเงฺฆ ทิเนฺน อหเญฺจว ปูชิโต ภวิสฺสามิ, ยา ปลาลมยํ มาลํ, นารี ทตฺวาน เจติเยติฯ</p>


<h3>๒๕. ตาทเตฺถฺย</h3>
<p>ตาทเตฺถฺย จตุตฺถี สิยาฯ ตทตฺถสฺส ภาเว, ตาทตฺถฺยํ, ตสฺมิํ ตทตฺถภาเว โชตนีเยว จตุตฺถี สิยาฯ ตทตฺถสฺส ภาโวติ นิมิตฺตนิมิตฺตีสมฺพเนฺธ  ฉฎฺฐี, ตสฺมา ฉฎฺฐาปวาโท+ยํฯ สเมปิ นิมิตฺตนิมิตฺตีนํ สมฺพเนฺธ นิมิตฺตภูตยูปโตว จตุตฺถี, โน นิมิตฺตีภูตทารุโตฯ ยูปาย ทารุ, ปากาย วชติ, พุทฺธสฺสตฺถาย ชีวิตํ ปริจฺจชามิ, เนว ทวาย, น มทาย, อูนสฺส ปาริปูริยา, อตฺถาย หิตาย สุขาย สํวตฺตติ, โลกานุกมฺปาย, ผาสุ วิหารายฯ</p>


<p>อิจฺจายํ กจฺจายเน อุปริ วกฺขมานสฺส จตุตฺถีติ สาธิตตฺตา อิธ ฉฎฺฐีติ ทีปนตฺถํ วุจฺจเต –</p>


<p>กสฺส สาทุ นรุจฺจติ, มา อยสฺมนฺตานมฺปิ สงฺฆเภโท รุจฺจิตฺถ, ขมติ สงฺฆสฺส, ภตฺต+มสฺส นจฺฉาเทตีติ ฉฎฺฐี สมฺพนฺธวจนิจฺฉายํ, น เจ+วํ วิโรโธ สิยา, สทิสรูปตฺตา, เอวํวิเธสุ จ สมฺพนฺธสฺส สทฺทิกานุมตตฺตาฯ ตถา หิ ภาควุตฺติยา ‘‘อุปปทวิภตฺติ ฉฎฺฐิยา+ปวาทา’’ติ วุตฺตํ, สทฺทนฺตเร วิหิตา วิภตฺติ อุปปทวิภตฺติฯ</p>


<p>กสฺส วา ตฺวํ ธมฺมํ โรเจสีติ อตฺถมเตฺต ปฐมา, กสฺส วา ตุยฺหนฺติ อวตฺวา กสฺส วา ตฺวํ ธมฺมํ โรเจสีติ อตฺถมเตฺต ปฐมาวเสน พฺยภิจารทสฺสนาฯ เอว+มญฺญาปิ วิเญฺญยฺยา, ปรโตปิ ยถาคมํฯ</p>


<p>รโญฺญ สตํ ธาเรติ รโญฺญ ฉตฺตํ ธาเรตีติ สมฺพเนฺธ ฉฎฺฐีวฯ สิลาฆ=กถเน, เอวํ รโญฺญ สิลาฆเต อิจฺจาทิ, ถุติํ กโรตีตฺยโตฺถฯ หนุ=อปนยเน, รโญฺญ หนุเต, วเญฺจตีตฺยโตฺถฯ อุปติเฎฺฐยฺย สกฺยปุตฺตานํ วฑฺฒกี, อุปคเจฺฉยฺยาตฺยโตฺถฯ สป=อโกฺกเส, มยฺหํ สปเต, สจฺจํ กุรุเตตฺยโตฺถ ฯ ธร=ธารเณ, สุวณฺณํ เต ธารยเต, อิณํ เต ธารยติ, อสฺส รโญฺญ นาคํ ธารยามฯ ปิห=อิจฺฉายํ, เทวาปิ ตสฺส ปิหยนฺติ ตาทิโน, เตสํ ปิหยนฺติ สมฺพุทฺธานํ สตีมตํ, ปิหยนฺติ=ปเตฺถนฺติฯ ตสฺส กุชฺฌ มหาวีร, ยทิ+หํ ตสฺส ปกุเปฺปยฺยํ, ทุภยติ ทิสานํ เมโฆ, โย มิตฺตานํ น ทูภติ, โย อปฺปทุฎฺฐสฺส นรสฺส ทุสฺสติฯ อิสฺส=อิสฺสายํ, ติตฺถิยา อิสฺสยนฺติ สมณานํฯ อุสูย=โทสาวิกรเณ, ทุชฺชนา คุณวนฺตานํ อุสฺสูยนฺติ, กา อุสุยา วิชานตํฯ อิธ+สิธ+ราธ+สาธ=สํสิทฺธิยํ, อาราโธ เม รโญฺญ, รโญฺญ ภาคฺย+มารชฺฌติ, กฺยา+หํ อยฺยานํ อปรชฺฌามิ, อายสฺมโต อุปาลิเตฺถรสฺส อุปสมฺปทาเปโกฺข อุปติโสฺสฯ ภิกฺขู ภควโต ปจฺจโสฺสสุํ, อาสุณนฺติ พุทฺธสฺส ภิกฺขู, ตสฺส ภิกฺขุโน ชโนอนุคิณาติ, ปติคิณาติ, สาธุการทานาทินา ตํ อุสฺสหตีตฺยโตฺถฯ อาโรจยามิ โว ภิกฺขเว, ปฎิเวทยามิ โว, อามนฺตยามิ เต มหาราช, ธมฺมํ เต เทสิสฺสามิ, เทเสตุ ภเนฺต ภควา ธมฺมํ ภิกฺขูนํ, ยถา โน ภควา พฺยากเรยฺย, นิรุตฺติํ เต ปวกฺขามิ, อลํ เม รชฺชํ, อลํ ภิกฺขุ ปตฺตสฺส, อลํ มโลฺล มลฺลสฺส, อรหติ มโลฺล มลฺลสฺส, อลํ เต อิธ วาเสน, กิํ เม เอเกน ติเณฺณนาติ สพฺพตฺถ สมฺพเนฺธ ฉฎฺฐีฯ</p>


<p>เอวํ อายุ โภโต โหตุ, จิรํ ชีวิตํ, ภทฺทํ, กลฺยาณํ, อตฺถํ, ปโยชนํ, กุสลํ, อนามยํ, หิตํ, ปตฺถํ, สุขํ, สาตํ, โภโต โหตุ, สาธุ สมฺมุติ เม ตสฺส, ปุตฺตสฺสา+วิกเรยฺย คุยฺห+มตฺถํ, ตสฺส เม สโกฺก ปาตุรโหสิ, ตสฺส ปหิเณยฺย, ภิกฺขูนํ ทูตํ ปาเหสิ, กปฺปติ สมณานํ อาโยโค , เอกสฺส ทฺวินฺนํ ติณฺณํ วา ปโหติ, อุปมํ เต กริสฺสามิ, อญฺชลิํเต ปคฺคณฺหามิ, ตสฺส ผาสุ, โลกสฺส+โตฺถ, นโม เต ปุริสาชญฺญ, โสตฺถิ ตสฺส, สมโตฺถ มโลฺล มลฺลสฺส, ตสฺส หิตํ, ตสฺส สุขํ, สฺวาคตํ เต มหาราชาติ สพฺพตฺถ สมฺพเนฺธ ฉฎฺฐีฯ</p>


<h3>๒๖. ปญฺจมฺย+วธิสฺมา</h3>
<p>ปทตฺถาวธิสฺมา ปญฺจมีวิภตฺติ โหติฯ</p>


<p>
สเมปฺย+ปคเม ทฺวินฺนํ, ปุพฺพรูปา ย+ทจฺจุตํ;  
  
วุจฺจเต ต+ทปาทานํ, ตํ จลาจลโต ทฺวิธา;  
  
ยถา+สฺสา ธาวตา โปโส, ปโต, รุกฺขาผลนฺติ จฯ  
</p>
  
<p>ตตฺถ จลาวธิ ธาวตา อสฺสา ปุริโส ปตติ, อจลาวธิ ปพฺพตา โอตรนฺติ วนจารกาติฯ</p>


<p>ตญฺจ อวธิ วิสยกฺริยาวิเสสสฺส นิทฺทิฎฺฐตฺตา นิทฺทิฎฺฐวิสยํ, ยตฺถ อป อปคมนกฺริยํ อุปาตฺตํ=อชฺฌาหฎํ วิสยํ กตฺวา ปวตฺตติ, ตํ อุปาตฺตํฯ ยํ เกนจิ คุเณน อุกฺกํสิยติ, ตํ อนุเมยฺยํฯ ยถา คามา อเปนฺติ มุนโย, นครา นิคฺคโต ราชา, ปาปา จิตฺตํ นิวาเรนฺติฯ วลาหกา วิโชฺชตเต, กุสุลโต ปจตีติฯ เอตฺถ จ วฬาหกา นิกฺขมฺม, กุสุลโต อปเนตฺวาติ จ ปุพฺพกฺริยา อชฺฌาหรียติฯ มถุรา ปาฎลิปุตฺตเกหิ อภิรูปาติ อนุมียติฯ วุตฺตญฺหิ –</p>


<p>
นิทฺทิฎฺฐวิสยํ กิญฺจิ, อุปาตฺตวิสยํ ตถา;  
  
อนุเมยฺยวิสยเญฺจติ, ติธา+หุ อวธิํ พุธาติฯ  
</p>
  
<p>ภยเหตุมฺหิ-โจรา  ภยํ ชายติ, ตณฺหาย ชายติ ภยํ, ปาปโต อุตฺตสติ, นตฺถิ โสโก กุโต ภยํฯ อกฺขาตริ-อุปชฺฌายา สิกฺขํ คณฺหาติ, อาจริยมฺหา อธีโต สุณาติ วาฯ พุทฺธสฺมา ปราเชนฺติ อญฺญติตฺถิยา, ปราชิตา ภวนฺตีตฺยโตฺถฯ หิมวตา ปภวติ คงฺคา, อจิรวติยา ปภวนฺติ กุนฺนทิโยฯ อุรสฺมา ชาโต ปุโตฺต, กมฺมโต ชาตํ อินฺทฺริยํ, อุปชฺฌายา อนฺตรธายติ สิโสฺส, มาตาปิตูหิ อนฺตรธารยติ ปุโตฺต, นิลียตีตฺยโตฺถฯ ทูรตฺถโยเคกีวทูโร อิโต นฬการคาโม, ตโต หเว ทูรตรํ วทนฺติ, คามโต นาติทูเร, อารกา เต โมฆปุริสา อิมสฺมา ธมฺมวินยา, อารกา เตหิ ภควา ทูรโตว นมสฺสนฺติ, อทฺทส ทูรโตว อาคจฺฉนฺตํฯ อนฺติกตฺถโยเค-อนฺติกํ คามา, อาสนฺนํ คามา, สมีปํ คามาฯ ปริมาเณ-อิโต มถุราย จตูสุ โยชเนสุ สํกสฺสํ, ราชคหโต ปญฺจจตฺตาลีสโยชนมตฺถเก สาวตฺถิฯ กาลปริมาเณ-อิโต เอกนวุติกปฺปมตฺถเก, อิโต วสฺสสตสหสฺสสฺส อจฺจเยน พุโทฺธ โลเก อุปฺปชฺชิสฺสติฯ ปาสาทา สํกเมยฺย, ปาสาทํ อภิรุหิตฺวา สํกเมยฺยาติ อโตฺถ, ตถา หตฺถิกฺขนฺธา สํกเมยฺย, อภิธมฺมา ปุจฺฉนฺติ, อภิธมฺมํ สุตฺวาติ อโตฺถ, อาสนา วุฎฺฐเหยฺยฯ ทิสตฺถวาจีหิ โยเค-อิโต สา ปุริมา ทิสา, อิโต สา ทกฺขิณา ทิสา, อวีจิโต ยาว ภวคฺคํ, อุทฺธํ ปาทตลา, อโธ เกสมตฺถกาฯ วิภชเน-ยโต ปณีตตโร วา วิสิฎฺฐตโร วา นตฺถิ, อตฺตทโนฺต ตโต วรํ, กิญฺจาปิ ทานโต สีลํ วรํ, ตโต มยา พหุตรํ สุตํ, สีลเมว สุตา เสโยฺยฯ อารติปฺปโยเค-อารติ วิรติ ปาปา, ปาณาติปาตา  เวรมณิ, อทินฺนาทานา ปฎิวิรโต, อปฺปฎิวิรตา มุสาวาทาฯ สุทฺธตฺถโยเค-โลภนีเยหิ ธเมฺมหิ สุโทฺธ, มาตุโต จ ปิตุโต จ สุโทฺธ อนุปกฺกุโฎฺฐฯ ปโมจนตฺถโยเค-ปริมุโตฺต ทุกฺขสฺมาติ วทามิ, มุโตฺต+สฺมิ มารพนฺธนา, น เต มุจฺจนฺติ มจฺจุนา, มุโตฺต+หํ+สพฺพปาเสหิฯ วิเวจเน-วิวิเจฺจว กาเมหิ, วิวิจฺจ อกุสเลหิ ธเมฺมหิฯ ปมาณเตฺถ-อายามโต จ วิตฺถารโต จ โยชนํ, คมฺภีรโต จ ปุถุลโต จ โยชนํ จนฺทภาคาย ปริมาณํ, ปริเกฺขปโต นวโยชนสตปริมาโณ มชฺฌิมเทโสฯ ปุพฺพาทิโยเค-ปุเพฺพว เม ภิกฺขเว สโมฺพธา, อิโต ปุเพฺพ นาโหสิ, ตโต ปรํ ปจฺจนฺติมา ชนปทา, ตโต อปเรน สมเยนฯ ปเญฺห-กุโต+สิ ตฺวํ, กุโต ภวํ, ปาฎลิปุตฺตโตฯ กิจฺฉา ลทฺธนฺติ คุเณ ปญฺจมี, กิเจฺฉน เม อธิคตนฺติ เหตุมฺหิ กรเณ วา ตติยา, เอวํ โถกา มุโตฺต, โถเกน มุโตฺตติฯ</p>


<p>กถํ ‘‘โถกํ จลตี’’ติ, กฺริยาวิเสสเน กมฺมนิ ทุติยา, โถกํ จลนํ กโรตีตฺยโตฺถ, โถกนฺติ จลนกฺริยาย วิเสสนตฺตา กฺริยาวิเสสนํฯ</p>


<p>
กฺริยาวิเสสนํ นาม, กมฺมเตฺต+กตฺตสณฺฐิตา;  
  
นฺยายสิทฺธํ ยโต ตสฺมา, ตทตฺถํ น วิสุํ วิธิฯ  
</p>
  
<p>นฺยายสิทฺธํว=จลนนฺติ ยสฺมา ภาเว อโน, ตสฺมา ภาวเสฺส+กตฺตา เอกวจนนฺติ ญายา เอกตฺตญฺจ, ภาเว อนตฺตา นปุํสกตฺตญฺจ, กโรติกฺริยาย สมฺพเนฺธน กมฺมตฺตญฺจ สิชฺฌตีติฯ กร+ภูธาตโว จ –</p>


<p>
การิยรูปาภิธาตฺวตฺถา  
, สเพฺพ สตฺตาย ยุชฺชเร;  
  
ตโต กฺริยา จ ภาโว จ, สามญฺญํ เตสุ คมฺยเต –  
</p>
  
<p>ติ วุตฺตตฺตา ยุชฺชนฺติฯ</p>


<p>โถกเตฺถ-โถกา มุจฺจติฯ สพฺพตฺถ สวิสเย ปญฺจมีฯ เอตฺถ ‘‘วิวกฺขา โลกิกา สา จ, น สกฺกา อนิวตฺติตุํ’’ติ วุตฺตตฺตา อนิฎฺฐปฺปสโงฺค น สิยาฯ มริยาทายํ-อาปพฺพตา เขตฺตํฯ อภิวิธิมฺหิ-อาพฺรหฺมโลกา สโทฺท อพฺภุคฺคจฺฉติ, ปพฺพตํ วเชฺชตฺวา, พฺรหฺมโลกมฺหิ พฺยาเปตฺวาติ จ อโตฺถฯ เอตฺถ วชฺชมานสีมา มริยาทา, คยฺหมานสีมา อภิวิธิฯ</p>


<h3>๒๗. อปปรีหิ วชฺชเน</h3>
<p>วชฺชเน วตฺตมาเนหี อปปรีหิ โยเค ปญฺจมี โหติฯ อปสาลาย อายนฺติ วาณิชา, ปริสาลาย อายนฺติ วาณิชา, สาลํ วเชฺชตฺวาติ อโตฺถฯ</p>


<h3>๒๘. ปฎินิธิปติทาเนสุ ปตินา</h3>
<p>ปฎินิธิมฺหิ ปติทาเน จ วตฺตมาเนน ปตินา โยเค นามสฺมา ปญฺจมี โหติฯ พุทฺธสฺมา ปติ สาริปุโตฺต, ฆต+มสฺส เตลสฺมา ปติ ททาติฯ</p>


<h3>๒๙. ริเต ทุติยา จ</h3>
<p>ริเตสทฺทโยเค นามสฺมา ทุติยา โหติ ปญฺจมี จฯ ริเต สทฺธมฺมา, ริเต สทฺธมฺมํฯ</p>


<h3>๓๐. วินา+ญฺญตฺร ตติยา จ</h3>
<p>วินา+ญฺญตฺรโยเค  นามสฺมา ตติยา ทุติยา ปญฺจมี จฯ วินา วาเตน, วินา วาตํ, วินา วาตสฺมาฯ อญฺญตฺร เอเกน ปิณฺฑปาตนีหารเกน, อญฺญตฺร ธมฺมํ, อญฺญตฺร ธมฺมาฯ</p>


<h3>๓๑. ปุถนานาหิ</h3>
<p>เอเตหิ โยเค ตติยา โหติ ปญฺจมี จฯ ภินฺนโยคกรณํ ทุติยานิวตฺตนตฺถํฯ ปุถเคว ชเนน, ปุถเคว ชนสฺมา, ชเนน นานา, ชนสฺมา นานาฯ</p>


<h3>๓๙. ฉฎฺฐี สมฺพเนฺธ</h3>
<p>สมฺพเนฺธ ฉฎฺฐี โหติฯ รโญฺญ ปุริโสติ วุเตฺต ยสฺมา ราชา ททาติ, ปุริโส คณฺหาติ, ตสฺมา ราชปุริโสติ วิญฺญายติฯ เอวเมว โย ยสฺส อายโตฺต เสวกาทิภาเวน ภณฺฑภาเวน วา สมีป+สมูหา+วยว+วิการ+การิย+อวตฺถา+ชาติ+คุณ+กฺริยาทิวเสน วา, ฐานีวเสน วา, อาคมีวเสน วา, โส ติวิโธปิ อโตฺถ สมฺพโนฺธ นามฯ วุตฺตญฺหิ –</p>


<p>
กฺริยาการกสญฺชาโต, อเสฺส+ทํภาวเหตุโก;  
  
สมฺพโนฺธ นาม โส อโตฺถ, ตตฺถ ฉฎฺฐี วิธียเตฯ  
</p>
  
<p>
ปารตนฺตฺยญฺหิ สมฺพโนฺธ, ตตฺถ ฉฎฺฐี ภเว ติโต;  
  
อุปาธิ+ฐานฺยา+คมิโต, น วิเสสฺสาทิโต ติโตติฯ  
</p>
  
<p>อุปาธิสงฺขาตวิเสสนโต ตาว-รโญฺญ ปุริโสฯ เอตฺถ จ พฺราหฺมณาทิสามิโต นิวเตฺตตีติ ราชา วิเสสนํ, ปุริโส เตน  วิเสสิยตีติ วิเสโสฺสฯ ภณฺฑสมฺพนฺธโต-ปหุตํ เม ธนํ สกฺก, เอกสฺส ปฎิวีโส, ภิกฺขุสฺส ปตฺตจีวรํฯ สมีปโต-อมฺพวนสฺส อวิทูเร, นิพฺพานเสฺสว สนฺติเกฯ สมูเห-สุวณฺณสฺส ราสิ, ภิกฺขูนํ สมูโหฯ อวยเว-มนุสฺสเสฺสว เต สีสํ, รุกฺขสฺส สาขาฯ วิกาเร-สุวณฺณสฺส วิกติ, ภฎฺฐธญฺญานํ สตฺตุฯ การิเย-ยวสฺส องฺกุโร, เมฆสฺส สโทฺท, ปุตฺตาปิ ตสฺส พหโว, กมฺมานํ ผลํ วิปาโกฯ อวตฺถายํ-ขนฺธานํ ปาตุภาโว, ชรา, เภโท วาฯ ชาติยํ-มนุสฺสสฺส ภาโว, มนุสฺสานํ ชาติฯ คุเณ-สุวณฺณสฺส วโณฺณ, วโณฺณ น ขีเยถ ตถาคตสฺส พุทฺธสฺส คุณโฆโส, ปุปฺผานํ คโนฺธ, ผลานํ รโส, จิตฺตสฺส ผุสนา, สิปฺปิกานํ สตํ นตฺถิ, ติลานํ มุฎฺฐิ, เตสํ สมาโยโค, สนฺธิโน วิโมโกฺข, ตถาคตสฺส ปญฺญาปารมิํ อารพฺภ, สุขํ เต, ทุกฺขํ เต, เจตโส ปริวิตโกฺก อุทปาทิ, ปญฺญาย ปฎุภาโว, รูปสฺส ลหุตา, มุทุตา วา, อุปจโย วาฯ กฺริยาสมฺพเนฺธ-ปาทสฺส อุเกฺขปนํ, อวเกฺขปนํ วา, หตฺถสฺส สมิญฺชนํ, ทานํ, ปสารณํ, ธาตูนํ คมนํ, ฐานํ, นิสชฺชา, สยนํ วา, ตถาคตสฺส นามโคตฺตาทิ, ตสฺส การณํ, ตสฺส มาตาปิตโร, ตสฺส ปุรโต ปาตุรโหสิ, นครสฺส ทกฺขิณโต, วสฺสานํ ตติเย มาเส, น ตสฺส อุปมา, กุเวรสฺส พลิ อิจฺจาทิฯ อปิ จ –</p>


<p>
คาวสฺส ชาติ, ธวโล, คติ, สิงฺคํ, นามนฺติ+ธ;  
  
ทพฺพสฺสาปิ จ ชาตฺยาทิ, วิเสสฺสา โหนฺติ กามโตฯ  
</p>
  
<p>
โคตฺตญฺจ  
สพโลทิสฺส, ปาก+มนฺนสฺส สุกฺกตา;  
  
ปฎสฺส, สิงฺคํเมณฺฑสฺส, นา+เญฺญสํติ วิเสสฺสเตฯ  
</p>
  
<p>ฐานิโต-ยุวณฺณาน+เมโอ ลุตฺตาฯ อาคมิโต-สุญ สสฺสฯ สามิโยเค-เทวาน+มิโนฺท, มิคานํ ราชาฯ รุชาทิโยเค-เทวทตฺตสฺส รุชติ, ตสฺส โรโค อุปฺปชฺชิ, มหาเสนาปตีนํ อุชฺฌาเปตพฺพํ, รชกสฺส วตฺถํ ททาติ, มุสาวาทสฺส โอตฺตปฺปํ อิจฺจาทิฯ ยชสฺส โยเค-ปุปฺผสฺส พุทฺธสฺส ยชติ, ปุเปฺผนาตฺยโตฺถฯ เอวํ ฆตสฺส อคฺคิํ ชุหติฯ สุหิตเตฺถ-ปตฺตํ โอทนสฺส ปูเรตฺวา, ปูรํ นานาปการสฺส อสุจิโน, ปูรํ หิรญฺญสุวณฺณสฺส, ปูรติ พาโล ปาปสฺสฯ กิตกปฺปโยเค-พหุลํวิธานา ฉฎฺฐี, รโญฺญ สมฺมโต, ปูชิโต, สกฺกโต, อปจิโต, มานิโต วา, อมตํ เตสํ ภิกฺขเว อปริภุตฺตํ, เยสํ กายคตา สติ อปริภุตฺตา, สาธุสมฺมโต พหุชนสฺส, สุปฺปฎิวิทฺธา พุทฺธานํ ธมฺมธาตุ, ธมฺมสฺส คุโตฺต เมธาวีฯ กมฺมเตฺถ-ตสฺส ภวนฺติ วตฺตาโร, สหสา กมฺมสฺส กตฺตาโร, อมตสฺส ทาตา, ภินฺนานํ สนฺธาตา, สหิตานํ อนุปฺปทาตา, โพเธตา ปชาย, กมฺมสฺส การโก นตฺถิ, วิปากสฺส จ เวทโก, อวิสํวาทโก โลกสฺส, จตุนฺนํ มหาภูตานํ อุปาทาย ปสาโทฯ สรติ+จฺฉาโยเค-มาตุ สรติ, น เตสํ โกจิ สรติ, สตฺตานํ กมฺมปจฺจยา, ปุตฺตสฺส อิจฺฉติฯ กโรติสฺส (โยเค) – อุทกสฺส ปติกุรุเต, กณฺฑสฺส ปติกุรุเต, อภิสงฺขโรตีตฺยโตฺถฯ ปญฺจมิยเตฺถ ปริหานิภยตฺถโยเคปิ ฉฎฺฐี, อสฺสวนตาย ธมฺมสฺส ปริยายนฺติ, กินฺนุ โข อหํ ตสฺส สุขสฺส ภายามิ, สเพฺพ ตสนฺติ ทณฺฑสฺส, สเพฺพ ภายนฺติ  มจฺจุโน, ภีโต จตุนฺนํ อาสีวิสานํ โฆรวิสานํ อิจฺจาทิฯ</p>


<h3>๔๐. ตุลฺยเตฺถน วา ตติยา</h3>
<p>ตุลฺยเตฺถน โยเค วา ฉฎฺฐี โหติ ตติยา จฯ ปิตุ ตุโลฺย, ปิตรา วา, มาตุ ตุโลฺย, มาตรา วาฯ</p>


<h3>๓๒. สตฺตมฺยา+ธาเร</h3>
<p>กตฺตุกมฺมฎฺฐานํ นิสชฺช+ปจนาทิกฺริยานํ โย อาธาโร, ตํ อาธารการกํ นามฯ กถํ กเฎ นิสีทติ เทวทโตฺต, ถาลิยํ โอทนํ ปจติ, เทวทตฺต+ตณฺฑุลานํ กตฺตุ+กมฺมานํ ธารณโต ตทฎฺฐอาสน+ปจนกฺริยํ กฎ+ถาลิโย ธาเรนฺติ นาม, ตสฺมิํ สตฺตมีวิภตฺติ โหติฯ</p>


<p>โส พฺยาปิโก, โอปสิเลสิโก, เวสยิโก, สามีปิโกติ จตุพฺพิโธฯ ตตฺถ โย อาเธยฺยสฺส นิเสฺสสาธารภูโต, โส พฺยาปิโก, ยถา ติเลสุ เตลํ อตฺถิ, ขีเรสุ ชลํ, ทธิมฺหิ สปฺปิฯ ปเจฺจกสิทฺธานํ ภาวานํ ยํ อาเธยฺยภาเวน อุปสิเลสนํ อลฺลียนํ อตฺถิ, โส โอปสิเลสิโกฯ ยถา อาสเน นิสิโนฺน สโงฺฆ, ถาลิยํ โอทนํ ปจติ, ฆเฎ อุทก+มตฺถิ, ทูเร ฐิโต, สมีเป ฐิโตฯ ยตฺถ สมีเป สมีปีโวหารํ กตฺวา ตทายตฺตตาทีปนตฺถํ อาธารภาโว อุปจรียติ, ตํ สามีปิกํ, ยถา คงฺคายํ โฆโส, คงฺคาย สมีเป วโชตฺยโตฺถฯ สาวตฺถิยํ วิหรติ เชตวเนฯ ยตฺถ อญฺญถาภาววเสน เทสนฺตราวเจฺฉทวเสน วา อาธารปริกโปฺป , โส เวสยิโตฯ ยถา อากาเส สกุณา จรนฺติ, ภูมิยํ มนุสฺสา, ชเล มจฺฉา, ปาสาเทสุ ปติโต, ปาปสฺมิํ รมตี มโน, ปสโนฺน พุทฺธสาสเน, ปญฺญาย สาธุ, วินเย นิปุโณ, มาตริ สาธุ, ปิตริ นิปุโณฯ</p>


<p>
กิริยา กตฺตุ+กมฺมฎฺฐา, อาธารียติ เยน โส;  
  
อาธาโร จตุธา วุโตฺต, พฺยาปกาทิปฺปเภทโตฯ  
</p>
  
<p>
พฺยาปโก ติลขีราทิ, กโฎ โอปสิเลสิโก;  
  
สามีปิโก ตุ คงฺคาทิ, อากาโส วิสโย มโตฯ  
</p>
  
<h3>๓๓. นิมิเตฺต</h3>
<p>นิมิตฺตเตฺถ สตฺตมี โหติฯ อชินมฺหิ หญฺญเต ทีปิ, กุญฺชโร ทเนฺตสุ หญฺญเต, อณุมเตฺตสุ วเชฺชสุ ภยทสฺสาวี, สมฺปชานมุสาวาเท ปาจิตฺติยํฯ สพฺพตฺถ นิมิตฺยโตฺถฯ</p>


<h3>๓๔. ยพฺภาโว ภาวลกฺขณํ</h3>
<p>ยสฺส ภาโว ภาวนฺตรสฺส ลกฺขณํ ภวติ, ตโต สตฺตมีฯ กาเล คาวีสุ ทุยฺหมานาสุคโต, ทุทฺธาสุ อาคโตฯ เอตฺถคมนกฺริยาย โทหนกฺริยาจิหนํ, อาคมนกฺริยาย ทุทฺธากฺริยาจิหนํ, เอว+มุปริปิฯ ปุพฺพณฺหสมเย คโต, สายนฺหสมเย อาคโต, ชายมาเน โข สาริปุตฺต โพธิสเตฺต อยํ ทสสหสฺสี โลกธาตุ สมฺปกมฺปิฯ</p>


<p>
ปาสาณา สกฺขรา เจว, กฐลา ขาณุกณฺฎกา;  
  
สเพฺพ มคฺคา วิวชฺชนฺติ, คจฺฉเนฺต โลกนายเกฯ  
</p>
  
<p>อิมสฺมิํ  สติ อิทํ โหติ อิจฺจาทิฯ ‘‘อกาเล วสฺสตี ตสฺส, กาเล ตสฺส น วสฺสตี’’ติ วิสยสตฺตมีฯ</p>


<h3>๓๕. ฉฎฺฐี จา+นาทเร</h3>
<p>ยสฺส ภาโว ภาวนฺตรสฺส ลกฺขณํ ภวติ, ตโต ฉฎฺฐี โหติ สตฺตมี จา+นาทเร คมฺยมาเนฯ อกามกานํ มาตาปิตูนํ รุทนฺตานํ ปพฺพชิ, มาตาปิตูสุ รุทเนฺตสุ วาฯ ‘‘อาโกฎยโนฺต โส เนติ, สิวิราชสฺส เปกฺขเต’’, ‘‘มจฺจุ อาทาย คจฺฉติ, เปกฺขมาเน มหาชเน’’ฯ</p>


<p>คุนฺนํ สามีติ สมฺพเนฺธ ฉฎฺฐี, โคสุ สามีติ วิสยสตฺตมีฯ เอวํ คุนฺนมิสฺสโร, โคสฺวิ+สฺสโร, คุนฺนํ อธิปติ, โคสุ อธิปติ, คุนฺนํ ทายาโท, โคสุ ทายาโท, คุนฺนํ สกฺขี, โคสุ สกฺขี, คุนฺนํ ปติภู, โคสุ ปติภู, คุนฺนํ ปสุโต, โคสุ ปสุโต, กุสลา นจฺจคีตสฺส, กุสลา นจฺจคีเต, อายุโตฺต กฎกรณสฺส, อายุโตฺต กฎกรเณฯ ตถา อาธารวจนิจฺฉายํ สตฺตมี, ภิกฺขูสุ อภิวาเทนฺติ, มุทฺธนิ จุมฺพิตฺวา, พาหาสุ คเหตฺวา, หเตฺถสุ ปิณฺฑาย จรนฺติ, กทลีสุ คเช รกฺขนฺติ, ญาณสฺมิํ ปสโนฺน, ญาณสฺมิํ อุสฺสุโกฺกติ วิสยสตฺตมีฯ</p>


<h3>๓๖. ยโต นิทฺธารณํ</h3>
<p>ชาติคุณกฺริยาหิ สมุทายเต+กเทสสฺส ปุถกฺกรณํ นิทฺธารณํ, ยโต ตํ กรียติ, ตโต ฉฎฺฐีสตฺตมิโย โหนฺติฯ สาลโย สูกธญฺญานํ ปถฺยตมา, สูกธเญฺญสุ สาลโย ปถฺยตมาฯ กณฺหา คาวีนํ สมฺปนฺนขีรตมา, กณฺหา คาวีสุ  สมฺปนฺนขีรตมาฯ คจฺฉตํ ธาวโนฺต สีฆตมา, คจฺฉเนฺตสุ ธาวโนฺต สีฆตมาฯ</p>


<h3>๑๔. สตฺตมฺยา+ธิเกฺย</h3>
<p>อาธิเกฺย อเตฺถ อุเปน ยุตฺตมฺหา สตฺตมี โหติฯ อุปขาริยํ โทโณ, ขาริยา โทโณ อธิโกตฺยโตฺถฯ ตถา อุปนิเกฺข กหาปณํฯ</p>


<h3>๑๕. สามิเตฺถ+ธินา</h3>
<p>สามิภาวเตฺถ อธินา ยุตฺตมฺหา สตฺตมี โหติฯ อธิพฺรหฺมทเตฺต ปญฺจาลา, อธิปญฺจาเลสุ พฺรหฺมทโตฺต, พฺรหฺมทตฺติสฺสรา ปญฺจาลาติ อโตฺถฯ อธิเทเวสุ พุโทฺธ, สมฺมุติเทวาทีหิ พุโทฺธ อธิโกตฺยโตฺถฯ</p>


<p>เอตฺถ จ ยถาวุเตฺตสุ อเตฺถสุ อยํ เภโท –</p>


<p>การกํ สาธกํ นิพฺพตฺตกํ กฺริยานิมิตฺตนฺติ อตฺถโต เอกเมว, ตญฺจ ทโณฺฑ, ธวโล, ปจนํ, จิโตฺต, โคติ ทพฺพ+คุณ+กฺริยา+นาม+ชาติเภเทน ปญฺจวิธมฺปิ กมฺม+กตฺตาทิวเสน ฉพฺพิธํ, ตํ สตฺติการกํ, ตทาธารภูตทพฺพาทโย ตตฺรฎฺฐการกํ, น มุขฺยโตฯ มุขฺยโต เจ โหนฺติ, เตสํ สตฺติทพฺพานํ อญฺญมญฺญพฺยาวฎรูปตฺตา โย อาธาโร, โส อาธาโรเยว, กิสฺมิญฺจิกาเล กรณํ วา กตฺตุรูปภูโต วา น โหติ, ตสฺมา ถาลิ ปจติ, ถาลิยา ปจติ, ถาลิยํ ปจตีตฺยาทินา เอกสฺส วตฺถุโน กตฺตุ+กรณา+ธารเภโท น สิยาฯ สตฺติปเกฺข ปน ทพฺพาทีนํ อเนกสตฺติยา อาธารตฺตา สตฺติยา ทพฺพาทโย วิวกฺขิตา ตํ ตํ การกํ โหตีติ ทพฺพาทีนํ อเภเทปิ การกเภโท ยุชฺชเตฯ วุตฺตญฺหิ –</p>


<p>
วิจิตฺตกตฺตุอาทีหิ  
, สํโยคา เอกวตฺถุโน;  
  
นานาตฺตํ ยุชฺชเต นาฎฺย-เภเทน นฎกสฺสิ+วาติฯ  
</p>
  
<p>ถาลิ วตฺถุโต เอกา เจทปิ สตฺติการกภูตกตฺตุ+กรณา+ธาราทีนํ เภเทน เภท+มุปยาติ, กิมิว ราม+ราวณาทิเวสธารีนฎโก เตสํ นามวเสน ราโม, ราวโณติ เภท+มุปยาติ, ต+มิวาติ อธิปฺปาโยฯ</p>


<p>ปุน+รปิ –</p>


<p>
ยเถ+โกปิ ปโฎ สุตฺต, ปีตาทิคุณสํยุโต;  
  
สุโกฺก ปโฎติ ปีโตติ, เภทํ ยาเตฺย+วเมว+ยํฯ  
</p>
  
<p>เอตฺถ จ สตฺติภูตกตฺตาทโย มุขฺยการกํ, ตํโยเคน ทพฺพภูตถาลี คุณการกํ, เต จ กถํ กฺริยาย การกา โหนฺติฯ กตฺตา อตฺตนา ปติฎฺฐิตาย หสติ+นจฺจติจฺจาทิกฺริยาย นิมิตฺตํ โหติฯ กมฺมญฺจ อตฺตนา ปติฎฺฐิตกฺริยาย ตทตฺถภูตอินฺธนาทีนิ ปวเตฺตนฺตํ ‘‘โอทนํ ปจตี’’ตฺยาโท นิมิตฺตํฯ ‘กเฎฺฐหิ ปจฺจตี’ตฺยาโท กฎฺฐานิ ชลนกฺริยาย สาเธตพฺพปากสฺส องฺคภาเวน นิมิตฺตํฯ ‘ผรสุนา ฉินฺทตี’ตฺยาโท ผรสุ จ กฎฺฐานํ ทฺวิธาปวตฺติยา นิมิตฺตํฯ กมฺมญฺจ กฺริยาย สมฺพนฺธียมานพฺยาเปฺย สติ นิมิตฺตภาเวน กฺริยาย นิมิตฺตํฯ ตถา สมฺปทานา+วธิ+อาธารานํ ‘คาโว ททาติ’ ‘คามสฺมา อปนยติ’ ‘ถาลิยํ ปจตี’ตฺยาทีสุ โคทานา+ปนยน+ปจนกฺริยานํ นิมิตฺตตฺตา กฺริยาย นิมิตฺตานิ โหนฺติฯ เตสํ ยถาสกํ กฺริยาย ปวตฺตโก กตฺตา, ตสฺมา ส เอว ปธาโน กตฺตาติ โวหารํ  ลภติ, อเญฺญสํ กรณาทีนํ กตฺตุภาเว สติปิ อปฺปธานตฺตา ตํ น ลภติฯ</p>


<p>โจทเกน วุตฺตญฺหิ –</p>


<p>
นนุ สามคฺยมีนายํ, กฺริยาสิทฺธิ กถํ วท;  
  
เอกสฺส กตฺตุโน เอว, สเพฺพสํ กตฺตุตํ วินาฯ  
</p>
  
<p>
สเพฺพสํ กรณาทีนํ, กตฺตุตาย วิโยคโต;  
  
กรณาทีนํ อภาวตฺตา, การกํ น หิ ฉพฺพิธนฺติฯ  
</p>
  
<p>วุจฺจเต –</p>


<p>
ยทฺยปฺย+ตฺถิ หิ กตฺตุตฺตํ, สภาวา กรณาทิสุ;  
  
กฺริยาสิทฺธฺยา ตถาเปฺย+ต+มปฺปธานํ ปรงฺคโตฯ  
</p>
  
<p>เอตํ สภาวโต อุปลพฺภมานํ กรณาทีสุ กตฺตุตฺตํ ปเรสํ กรณาทีนํ ชลน+ธารณาทิกฺริยาย องฺคํ อุปายติ อปฺปธานนฺติ อธิปฺปาโยฯ</p>


<p>
การกํ ฉพฺพิธํ สญฺญา-วสา ฉพฺพีสติวิธํ;  
  
ปเภทา สตฺตธา กมฺมํ, กตฺตา ปญฺจวิโธ ภเวฯ  
</p>
  
<p>
กรณํ ทุวิธํ โหติ, สมฺปทานํ ติธา มตํ;  
  
อปาทานํ ปญฺจวิธํ, อาธาโร ตุ จตุพฺพิโธฯ  
</p>
  
<p>วิภตฺติโย ปน –</p>


<p>
ปจฺจตฺต+มุปโยคญฺจ, กรณํ สมฺปทานิยํ;  
  
นิสฺสกฺกํ สามิวจนํ, ภุมฺม+มาลปน+ฎฺฐมํติฯ  
</p>
  
อิติ ปโยคสิทฺธิยํ การกกโณฺฑ ตติโยฯ  
</p>
  
  
  
  
  