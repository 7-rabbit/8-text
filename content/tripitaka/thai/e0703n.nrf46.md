<h1>สตฺตจตฺตาลีสติม ปริเจฺฉท</h1>
<h3>ปญฺจราชโก</h3>
<ol>
<li>
อจฺจเย  
ปิตุโน ราชา, อุปราชา อโหสิ โส;  
  
สมโตฺถ สกฺกุมิตฺตานํ, กาตุํ นิคฺคห สํคเหฯ  
</li>
  
<li>
เสนา นามสิ สปฺปญฺญา, มเหสี ตสฺส ราชิโน;  
  
ขุทฺทปุตฺตา ปียา’ตีว, รโญฺญ กลฺยาณทสฺสนาฯ  
</li>
  
<li>
อทาสิ ยุวราชตฺตํ, เชฎฺฐปุตฺตสฺส อตฺตโน;  
  
อาทิปาเท’ปเรกาสิ, ราชินีปิ จ ธีตโรฯ  
</li>
  
<li>
ทตฺวา ฐานนฺตรํ ราชา, เตสํ เตสํ ยถารหํ;  
  
ชนํ สงฺคหวตฺถูหิ, สงฺคเหสิ จตูหิปิฯ  
</li>
  
<li>
อถ เกนาปิ โส คนฺตฺวา, เหตุนา มณิหีรกํ;  
  
วสโนฺต กิร อโสฺสสิ, ปจฺจโนฺต กุปิโต อิติฯ  
</li>
  
<li>
ตโต เสนาปติเญฺจว, เชฎฺฐปุตฺตญฺจ อตฺตโน;  
  
คนฺตฺวา สาเธถ ตํ เทส-มีติ เปเสสิ สชฺชุกํฯ  
</li>
  
<li>
เตสุ ตโตฺถปยาเตสุ, ปิสุนา เภทจินฺตกา;  
  
วตฺวา ยํกิญฺจิ ภินฺทิํสุ, เต อุโภปิ นราธิเปฯ  
</li>
  
<li>
ตโต  
เทฺว เวริโน หุตฺวา, เทสํ คณฺหิตุมารภุํ;  
  
ราชา สุตฺวา ขเณเนว, ทุรติสฺส มุปาคมิฯ  
</li>
  
<li>
เต อุโภ ตตฺถ ฆาเตตฺวา, เตสํ สพฺพํ สมาทิย;  
  
หนฺตฺวา ตํ ปกฺขิเย สเพฺพ, ปุฬตฺถินครํ คมิฯ  
</li>
  
<li>
ตทา โรหณเทสมฺหิ, โภคาธิปติโน สุโต;  
  
ทาฐาสิวาทิปาทสฺส, มหิโนฺท นาม ขตฺติโยฯ  
</li>
  
<li>
ปิตุโน โส’ปริชฺฌิตฺวา, รโญฺญ สนฺติกมาคมา;  
  
ทิสฺวา ราชาปิ สนฺตุโฎฺฐ, ตํ สงฺคณฺหิ ยถารหํฯ  
</li>
  
<li>
เตน เมตฺติํ ถิรํ กาตุํ, ธีตรํ เทว นามิกํ;  
  
ตสฺส ทตฺวาน ปาเหสิ, พลํ โรหณเมวโสฯ  
</li>
  
<li>
โส คนฺตฺวา ราชเสนาย, มทฺทาเปตฺวาน โรหณํ;  
  
ชมฺพุทีปํ ปลาเปตฺวา, ปิตรํ โรหณํ ลภิฯ  
</li>
  
<li>
มหาวิหาเร กาเรสิ, สลากคฺคํ ถิรํ สุภํ;  
  
โขลกฺขิยมุนินฺทสฺส, ปริหาราย ทาปยิฯ  
</li>
  
<li>
มหานามวฺหยํ คามํ, ปูชยิตฺวา ยถาพลํ;  
  
วฑฺฒมานทุมินฺทสฺส, ชิณฺณํ เคหญฺจ การิยฯ  
</li>
  
<li>
รุกฺขณตฺถาย ตสฺสา;ทา, โกฎฺฐาคามํ พหุทยํ;  
  
นีลารามสฺส ปาทาสิ, กาฬุสฺสํ นาม คามกํฯ  
</li>
  
<li>
โลหรูปสฺส ปาทาสิ, อารามสฺส จ คามกํ;  
  
ชิณฺณญฺจ ปฎิสงฺขาสิ, ปฎิมาโย จ การยิฯ  
</li>
  
<li>
ปาสาเท เจติโย เจว, วิหาเร จ อนปฺปเก;  
  
ปุฬตฺถินคเร’กาสิ, เวชฺชสาลํ มหาทโยฯ  
</li>
  
<li>
ตถา ปณฺฑา วิยเญฺจว, โภคคามสมายุตํ;  
  
ปิฎฺฐสปฺปินมนฺธานํ, สาลาโย จ ตหิํ ตหิํฯ  
</li>
  
<li>
โปตฺถเกสุ ลิขาเปตฺวา, อเฎฺฎ สมฺมา วินิจฺฉิเต;  
  
ราชเคเห ฐปาเปสิ, อุโกฺกฎนภเยน โสฯ  
</li>
  
<li>
นาควฑฺฒนนามสฺส, โภคคาเม พหู อทา;  
  
เลเข’ปุเพฺพ น วาเรตฺวา, ปาเลตฺวา ปุพฺพสาสนํฯ  
</li>
  
<li>
ปิตรา  
จ มหาทานํ, ปุญฺญมญฺญมฺปิ วา กตํ;  
  
สพฺพํ ตมวินาเสตฺวา, นิจฺจํ โส รกฺขิ สาทโรฯ  
</li>
  
<li>
มเหสี จ มหารโญฺญ, ปุญฺญานิ พหุการยิ;  
  
กณฺฎกํ เจติยํ กาสิ, เทวี เจติยปพฺพเตฯ  
</li>
  
<li>
กาเรตฺวา ชยเสนญฺจ, ปพฺพตํ คามิกสฺสทา;  
  
ภิกฺขุสงฺฆสฺส สา คามํ, มหุมฺมารญฺจ ตสฺส ทาฯ  
</li>
  
<li>
สิลาเมฆวฺหยํ กตฺวา, ภิกฺขุนีนมุปสฺสยํ;  
  
สิลาเมฆวฺหเย ทาสิ, ภิกฺขุนีนญฺจ ปจฺจเยฯ  
</li>
  
<li>
คามาเย’สุํ ปุรากีตา, วิหาโร ตตฺถ สาธนํ;  
  
ทตฺวา เต เม จยิตฺวาน, วิหารเสฺสว ทาปยิฯ  
</li>
  
<li>
ฉาทยิตฺวา มหารุเกฺข, สเพฺพ เจติยปพฺพเต;  
  
นานาราเค ธเช เจว, ปฎากาโย จ ปูชยิฯ  
</li>
  
<li>
ปุพฺพารามกภาคมฺปิ, ปาสาทํ ปฎิสงฺขริ;  
  
อุสฺสานวิฎฺฐิํ ทุโพฺภคํ, สุโภคํ ตสฺส การยิฯ  
</li>
  
<li>
วิหารํ คิริภณฺฑญฺจ, นฎฺฐํ ปากติกํ กริ;  
  
โภคคาเม จ ทาเปสิ, ภิกฺขูนํ ตนฺนิวาสินํฯ  
</li>
  
<li>
อมฺพุยฺยานมฺหิ อาวาสํ, กตฺวา ทปฺปุฬปพฺพตํ;  
  
ภิกฺขูนํ ติสตสฺสา’ทา, สมฺปนฺนจตุปจฺจยํฯ  
</li>
  
<li>
กาเรตฺวา นีลคลฺลญฺจ, อารามํ โส มโนรมํ;  
  
ทกวารํ พหุปฺปาทํ, ตสฺส ทาเปสิ การิยฯ  
</li>
  
<li>
อริการิ วิหาเร จ, ปฎิสงฺขาสิ ชิณฺณกํ;  
  
สลากคฺคญฺจ ปาสาทํ, อปุพฺพํเยว การยิฯ  
</li>
  
<li>
วาหทีเป สกาเรสิ, เสนคฺคโพธิปพฺพตํ;  
  
ธมฺมํ ตีสุ นิกาเยสุ, วาจยิตฺถ พหุสฺสุเตฯ  
</li>
  
<li>
คณฺหาเปสิ จ ภิกฺขูนํ, อโยปเตฺตสุ คณฺฐิเก;  
  
ปุญฺญนฺติ วุตฺตํ สพฺพํ โส, น กิญฺจิ ปริวชฺชยิฯ  
</li>
  
<li>
กุลีนานมนาถานํ, อิตฺถีนํ’ทา ปิฬนฺธนํ;  
  
โภชนํ โภชนตฺถีนํ, พหุ โส ทาสิ รตฺติยํฯ  
</li>
  
<li>
คุนฺนํ สสฺสานิ ปาทาสิ, กากาทีนญฺจ ภตฺตกํ;  
  
ตณฺฑุลญฺจ กุมารานํ, มธุผาณิตสํยุตฺตํฯ  
</li>
  
<li>
เอวํ  
ปุญฺญานิ กตฺวาน, นริโนฺท โส สปาริโส;  
  
ภุตฺวา ปญฺจสุ วเสฺสสุ, เมทินิํ สมฺปริจฺจชิฯ  
</li>
  
<li>
ตโต ตสฺส สุโต อาสิ, สีหฬานํ รเถสโต;  
  
สพฺพรูปคุโณเปโต, มหิโนฺท นาม ขตฺติโยฯ  
</li>
  
<li>
โส ธมฺมิกสีลาเมโฆ, อิจฺจาสิ ธรณีตเล;  
  
ธมฺมทีโป ธมฺมธโช, สุทฺธธมฺมปรายโนฯ  
</li>
  
<li>
ปุพฺพเกหิ นริเนฺทหิ, กตํ ธมฺมปถานุคํ;  
  
สพฺพํ กาสิ อหาเปตฺวา, อธมฺมํ ตุ วิวชฺชยิฯ  
</li>
  
<li>
ราชารตนปาสาเท, กาตุํ โส นวกมฺมกํ;  
  
สพฺพกาเลสุ ทาเปสิ, เคฎฺฐุมฺพทกวารกํฯ  
</li>
  
<li>
ชิณฺณญฺจ ปฎิสงฺขาสิ, ปุญฺญกมฺมมกาสิ จ;  
  
รชฺชํ กตฺวาน จตูสุ, วเสฺสสุ นิธนํ คโตฯ  
</li>
  
<li>
อคฺคโพธิ ตโต ราชา, ฉตฺตํ อุสฺสาปยิ ปุเร;  
  
กาเรโนฺต สพฺพสตฺตานํ, หิตํ สุขมเสสโตฯ  
</li>
  
<li>
ธาตุปูชํ สกาเรสิ, สตฺถุสพฺพคุณารหํ;  
  
ปิตามหกตสฺสา’ปิ, สมฺพุทฺธสฺส มหามหํฯ  
</li>
  
<li>
อุทยคฺคาทิโพธิญฺจ, ปริเวณํ สการยิ;  
  
นามํ คเหตฺวา ปิตุโน, อตฺตโน จ นราธิโปฯ  
</li>
  
<li>
สโภคํ ปริเวณญฺจ, กตฺวา ตํ ภูตนามกํ;  
  
สกาจริยกสฺสา’ทา, ภิกฺขูนํ ติสตสฺส จฯ  
</li>
  
<li>
ราชสาลาย ทาเปสิ, จูฬวาปิยคามกํ;  
  
คามทฺวยญฺจ ทาเปสิ, กาฬูลมลฺลวาตเกฯ  
</li>
  
<li>
ปเวสํ วินิวาเรสิ, อุโปสถทิเนสุ โส;  
  
มจฺฉมํสสุราทีนํ, อโนฺตนครมตฺตโนฯ  
</li>
  
<li>
ภิกฺขู วา เจติเย วา โส, วนฺทิตฺวา นิกฺขมํ ตโต;  
  
วาลุกา หา วินสฺสนฺตุ, อิติ ปาเทสุ โวธยีฯ  
</li>
  
<li>
ยํ ยํ โสวคฺคิยํ กมฺมํ, กมฺมํ นิสฺสรณวหํ;  
  
วตฺถุตฺตเย ปสโนฺน โส, กมฺมํ ตํ สพฺพมาจริฯ  
</li>
  
<li>
มาตุปฎฺฐานนิรโต, รตฺตินฺทิวมโหสิโส;  
  
คนฺตฺวา ตสฺสา อุปฎฺฐานํ, ปาโตว กิร ภูปติฯ  
</li>
  
<li>
สีสํ  
เตเลน มเกฺขตฺวา, อุพฺพเฎฺฎตฺวาน ชลฺลิกํ;  
  
นเข วิสุเทฺธ กตฺวาน, นหาเปตฺวาน สาทรํฯ  
</li>
  
<li>
อจฺฉาเทตฺวา นวํ วตฺถํ, สุขสมฺผสฺสมตฺตโน;  
  
วตฺถํ ฉฑฺฑิตมาทาย, เปเลฺลตฺวา สยเมว ตํฯ  
</li>
  
<li>
ตสฺส โตเยน สิญฺจิตฺวา, สีสํ สมกุฎํ สกํ;  
  
คนฺธมาลาหิ ตํ สมฺมา, เจติยํ วิห ปูชิยฯ  
</li>
  
<li>
นมสฺสิตฺวาน ติกฺขตฺตุํ, กตฺวา ตํ โส ปทกฺขิณํ;  
  
ทาเปตฺวา ปริสาย’สฺสา, วตฺถาทีนิ ยถารุจิํฯ  
</li>
  
<li>
สหเตฺถเนว โภเชตฺวา, โภชนํ ตํ มหารหํ;  
  
ภุตฺถาวเสสํ ภุญฺชิตฺวา, สมากิริยมตฺถเกฯ  
</li>
  
<li>
โภเชตฺวา ปริสํ ตสฺสา, ราชโภชนมุตฺตมํ;  
  
สเชฺชตฺวา วาสเคหญฺจ, สุคนฺธปริวาสิตํฯ  
</li>
  
<li>
สหตฺถา ปญฺญเปตฺวาน, สยนํ ตตฺถ สาธุกํ;  
  
ปาเท โธวิย มเกฺขตฺวา, คนฺธเตเลน สณฺหกํฯ  
</li>
  
<li>
สมฺพาเหโนฺต นิสีทิตฺวา, กตฺวา นิทฺทมุเปตกํ;  
  
กตฺวา ปทกฺขิณํ มญฺจํ, ติกฺขตฺตุํ สาธุวนฺทิยฯ  
</li>
  
<li>
อารกฺขเก นิโยเชตฺวา, ทาเสกมฺมกเรปิ จ;  
  
ตสฺสา ปิฎฺฐิมกตฺวาน, อปกฺกเมว ปิฎฺฐิโตฯ  
</li>
  
<li>
ฐตฺวา อทสฺสเน ฐาเน, ติกฺขตฺตุํ ปุน วนฺทิย;  
  
สนฺตุโฎฺฐ เตน กเมฺมน, สรโนฺต ตํ ปุนปฺปุนํฯ  
</li>
  
<li>
เคหํ ยาติ สชีวนฺตํ, เอวเมว อุปฎฺฐหิ;  
  
เอกทา ทาสวาเทน, วนฺทิตฺวา ทาสมตฺตโนฯ  
</li>
  
<li>
เตนตฺตโน กถาเปสิ, ขมาเปตุํ สยํ วโจ;  
  
อตฺตานํ ภิกฺขุสงฺฆสฺส, ทาปยิตฺวาน มาตราฯ  
</li>
  
<li>
ธนมตฺถคฺฆนํ ญตฺวา, ภุชิโสฺส อาสิ พุทฺธิมา;  
  
เอวํ ปุญฺญปโร หุตฺวา, กตฺวา ทีปสฺส สงฺคหํฯ  
</li>
  
<li>
เอกาทสหิ วเสฺสหิ, เทวโลกมุปาคมิ;  
  
ตสฺสานุโช ทปฺปุโฬ’ถ, ราชา โหสิ ตทจฺจเยฯ  
</li>
  
<li>
สพฺพํ ปุพฺพกราชูนํ, จริยํ โส สมาจริ;  
  
ตทา มหินฺทนามสฺส, ปุตฺตาโรหณสามิโนฯ  
</li>
  
<li>
ปิตรา  
นิหฎา’คญฺฉุํ, ราชานํ มาตุลํ สกํ;  
  
โส เต ทิสฺวา ปวตฺติํ ตํ, สุตฺวา ทตฺวา มหาพลํฯ  
</li>
  
<li>
ปาเหสิ ปิตรา ยุทฺธํ, กาตุํ พนฺธุ หิเต รเต;  
  
มหิโนฺทปิ ตถาภาวํ, วิทิตฺวา โรหณาธิโปฯ  
</li>
  
<li>
ยุทฺธํ ปฎิปเทเยว, เตสํ’กาสิ มหาพโล;  
  
เต อุโภปิ ปลายิํสุ, ทตฺวา เสนาย นายกํฯ  
</li>
  
<li>
ปุนาคนฺตฺวา มหีปาลํ, เสวมานา อิธา’วสุํ;  
  
ปิตาปิ เตน สนฺตุโฎฺฐ, อเญฺญน สกพนฺธุนาฯ  
</li>
  
<li>
ยุชฺฌโนฺต มรณํ คญฺฉิ, ญาติโสปิ มโต กิร;  
  
ตทา’ทา ภาคิเนยฺยสฺส, ราชา กิตฺตคฺคโพธิโนฯ  
</li>
  
<li>
สพฺพรูปคุโณเปตํ, ธิตรํ เทว นามิกํ;  
  
โส ทปฺปุฬํ ฐเปตฺวาน, เสวตฺถํ ตสฺส ราชิโนฯ  
</li>
  
<li>
สยํ เสนงฺคมาทาย, โรหณํ สมุปาคมิ;  
  
โรหณาธิปติ หุตฺวา, สพฺพาการสมปฺปิโตฯ  
</li>
  
<li>
ปุตฺตธีตาหิ วเฑฺฒโนฺต, วาสํ ตเตฺถว กปฺปยิ;  
  
ราชากาสิ ทุมินฺทสฺส, ฆรํ ชิณฺณํ นวํ ถิรํฯ  
</li>
  
<li>
โสวณฺณขจิตํ กมฺมํ, มงฺคเลน จ ตสฺส โส;  
  
อตฺตโน ราชภาวสฺส, สตฺถุปารมิตาย จฯ  
</li>
  
<li>
สมฺมานุจฺฉวิกํ กตฺวา, มหาปูชํ ปวตฺตยิ;  
  
ชิณฺณํ กาเรสิ ปาสาทํ, หตฺถิกุจฺฉิวิหารเกฯ  
</li>
  
<li>
วาหทีปสฺส อารามํ, ลาวราวญฺจ ปพฺพตํ;  
  
วิหาเร เชตนาเม จ, กตฺวา โสวณฺณยํ มุนิํฯ  
</li>
  
<li>
วเฑฺฒตฺวา โพธิเคหมฺหิ, ปูชํกาสิ อจินฺติยํ;  
  
อนุสํวจฺฉรํ ทีเป, วตฺถทานํ ปวตฺตยิฯ  
</li>
  
<li>
มหาปาฬิญฺจ วเฑฺฒสิ, ภตฺตคฺคมวโลกยี;  
  
ตุลาภารญฺจ ทาเปสิ, ชิณฺณญฺจ ปฎิสงฺขริฯ  
</li>
  
<li>
จาริตฺตํ ปุพฺพราชูนํ, ปาเลสิ มนวชฺชิยํ;  
  
ตสฺสา’สิ วชิโร นาม, เสนาปติ มหาปติฯ  
</li>
  
<li>
กจฺฉวาลํ สกาเรสิ, อารามํ ปํสุกูลินํ;  
  
ถูปารามมฺหิ ถูปสฺส, ฆรํ ฉาเทสิ สาธุกํฯ  
</li>
  
<li>
อิฎฺฐกาหิ  
สุวณฺณาหิ, เหมทฺวาเร จ การยิ;  
  
เอวํ โสฬสวสฺสานิ, กตฺวา รชฺชํ นราธิโปฯ  
</li>
  
<li>
อคมา สพฺพสตฺตานํ, คนฺตพฺพํ เทสเมว โส;  
  
ตสฺมิํ ราชินิ สมฺปเตฺต, เทวโลกํ ตทา อหุฯ  
</li>
  
<li>
อคฺคโพธิสนาโม’ถ, อาณาเภริํ จราปยิ;  
  
ปิตา ตสฺส สภาตุสฺส, ปุตฺตํ มหินฺทนามกํฯ  
</li>
  
<li>
รชฺชตฺถํ สกปุตฺตานํ, อาทิปาทํ น การยี;  
  
อาทรํ โส สพนฺธูนํ, กนิฎฺฐานมฺปิ กาตเวฯ  
</li>
  
<li>
อสหโนฺต ปลายิตฺถ, ปรตีรํ สมากุโล;  
  
เต สมาคมนํ สุตฺวา, เปสยิตฺวา มหาพลํฯ  
</li>
  
<li>
กาเรตฺวา ยุทฺธเมเตหิ, สีสํ เตสํ สคณฺหยิ;  
  
นิกาเยสุ วิจาเรตฺวา, กตฺตพฺพํ สพฺพเมว โสฯ  
</li>
  
<li>
ทีเป’ปิ สกเล กาสิ, ปาปาจารนิวารณํ;  
  
ภิกฺขู จูฬวิหาเรสุ, ยาคุํ คณฺหนฺติ สพฺพทาฯ  
</li>
  
<li>
มหาวิหาเร ตํ สุตฺวา, ราชา นิพฺพินฺนมานโส;  
  
กณฺฐปิฎฺฐิมหาคามํ ตถา ยาพาลคามกํฯ  
</li>
  
<li>
เตลคามํ พหุทญฺจ, ทกวารํ ปทาปิย;  
  
ยาคุํ คเหตุํ โยเชสิ, วิหาเรสุ’ปิ ภิกฺขโวฯ  
</li>
  
<li>
ตโต ปฎฺฐาย ตํ ยาคุํ, สเพฺพ คณฺหิํสุ สาทรา;  
  
ทีเป เภริํจ ราเปตฺวา, สนฺนิปาติย ยาจเกฯ  
</li>
  
<li>
สุวณฺณํ โสปทาเปสิ, ยถิจฺฉํ ทิวสตฺตยํ;  
  
เอวมาทิํ ส กตฺวาน, ปุญฺญวํ วเสฺสหิ ตีหิ จฯ  
</li>
  
<li>
วตฺถุตฺตยปสาทสฺส, ผลํ ปสฺสิตุมตฺตโน;  
  
ราชา ทิเพฺพน ยาเนน, คจฺฉโนฺต วิย โส มริฯ  
</li>
  
<li>
เอวํ อนิจฺจา วต สพฺพเทหิโน;  
  
สพฺพญฺญูโนเปว มุเปติ มจฺจุํ;  
  
ปหาย ตสฺมา ภวราคชาตํ;  
  
พุโธ สุพุทฺธิวิภเว ภเวยฺยฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ปญฺจราชโก นาม  
</li>
  
สตฺตจตฺตาลีสติโม ปริเจฺฉโทฯ  
</li>
  
  
  
  
  