<h2>จูฬคนฺถวํสปาฬิ</h2>
<h1>๑. ปิฎกตฺตยปริเจฺฉโท</h1>
<p>
นมเสฺสตฺวาน สมฺพุทฺธํ, อคฺควํสวรํวรํ;  
  
นตฺวาน ธมฺมํ พุทฺธชํ, สงฺฆญฺจาปินิรงฺคณํฯ  
</p>
  
<p>
คนฺถวํสมฺปิ นิสฺสาย, คนฺถวํสํ ปกถิสฺสํ;  
  
ติเปฎกสมาหารํ, สาธุนํ ชงฺฆทาสกํฯ  
</p>
  
<p>
วิมติโนทนมารมฺภํ, ตํ เม สุณาถ สาธโว;  
  
สพฺพมฺปิ พุทฺธวจนํ, วิมุตฺติ จ สเหตุกํฯ  
</p>
  
<p>
โหติ เอกวิธํเยว, ติวิธํ ปิฎเกน จ;  
  
ตญฺจ สพฺพมฺปิ เกวลํ, ปญฺจวิธํ นิกายโตฯ  
</p>
  
<p>
องฺคโต จ นววิธํ, ธมฺมกฺขนฺธคณนโต;  
  
จตุราสีติ สหสฺส, ธมฺมกฺขนฺธปเภทนนฺติฯ  
</p>
  
<p>กถํ ปิฎกโต ปิฎกญฺหิ ติวิธํ โหติ?</p>


<p>วินยปิฎกํ, อภิธมฺมปิฎกํ สุตฺตนฺตปิฎกนฺติฯ ตตฺถ กตมํ วินย ปิฎกํ? ปาราชิกกณฺฑํ, ปาจิตฺติยกณฺฑํ, มหาวคฺคกณฺฑํ, จุลฺลวคฺคกณฺฑํ, ปริวารกณฺฑนฺติฯ อิมานิ กณฺฑานิ วินยปิฎกํ นามฯ</p>


<p>กตมํ อภิธมฺมปิฎกํ? ธมฺมสงฺคณี-ปกรณํ, วิภงฺค-ปกรณํ, ธาตุกถา-ปกรณํ, ปุคฺคลปญฺญตฺติ-ปกรณํ, กถาวตฺถุ-ปกรณํ, ยมก-ปกรณํ, ปฎฺฐาน-ปกรณนฺติฯ อิมานิ สตฺต ปกรณานิ อภิธมฺมปิฎกํ นามฯ กตมํ สุตฺตนฺตปิฎกํ? สีลกฺขนฺธวคฺคาทิกํ, อวเสสํ พุทฺธวจนํ สุตฺตนฺตปิฎกํ นามฯ</p>


<p>กถํ นิกายโต? นิกายา ปญฺจ วิธา โหนฺติฯ ทีฆนิกาโย, มชฺฌิมนิกาโย, สํยุตฺตนิกาโย, องฺคุตฺตรนิกาโย, ขุทฺทกนิกาโยติฯ</p>


<p>ตตฺถ กตโม ทีฆ-นิกาโย? สีลกฺขนฺธวโคฺค, มหาวโคฺค, ปาถิกวโคฺคติ, อิเม ตโย วคฺคา ทีฆนิกาโย นามฯ อิเมสุ ตีสุ วเคฺคสุ, จตุติํส วคฺคานิ จ โหนฺติฯ [จตุติํเสว สุตฺตนฺตา, สีลกฺขนฺธวคฺคาทิกา, ยสฺส ภวนฺติ โส เยว ทีฆนิกาย นาม โหติฯ]</p>


<p>กตโม มชฺฌิมนิกาโย? มูลปณฺณาโส, มชฺฌิมปณฺณาโส, อุปริปณฺณาโสติ, อิเม ตโย ปณฺณาสา มชฺฌิมนิกาโย นามฯ อิเมสุ ตีสุ ปณฺณาเสสุ เทฺวปญฺญาสาธิก-สุตฺต-สตานิ โหนฺติ [ทิยฑฺฒสตสุตฺตนฺตา, ทฺวิ สุตฺตํ ยสฺส สนฺติโส, มชฺฌิมนิกาโย นาโม มูลปณฺณาสมาทิ โหติฯ]</p>


<p>กตโม สํยุตฺตนิกาโย? สคาถาวโคฺค, นิทานวโคฺค, ขนฺธกวโคฺค, สฬายตนวโคฺค, มหาวโคฺคติ, อิเม ปญฺจ วคฺคา สํยุตฺตนิกาโย นามฯ อิเมสุ ปญฺจสุ วเคฺคสุ ทฺวาสฎฺฐิสุตฺตสตฺตสตาธิกสตฺต-สุตฺตสหสฺสานิ โหนฺติฯ [ทฺวาสฎฺฐิ-สตฺต-สตานิ, สตฺตสหสฺสกานิ จฯ] สุตฺตานิ ยสฺส โหนฺติ โส, สคาถาทิกวคฺคโก, สํยุตฺตนิกาโย นาโม เวทิตโพฺพ จ วิญฺญูนาติฯ</p>


<p>กตโม องฺคุตฺตรนิกาโย? เอกฺกนิปาโต, ทุกฺกนิปาโต, ติกฺกนิปาโต, จตุกฺกนิปาโต, ปญฺจกนิปาโต, ฉกฺกนิปาโต, สตฺตกนิปาโต, อฎฺฐกนิปาโต, นวกนิปาโต, ทสกนิปาโต, เอกาทสนิปาโตติ, อิเม เอกาทส นิปาตา องฺคุตฺตรนิกาโย นามฯ อิเมสุ เอกาทส นิปาเตสุ สตฺต-ปญฺญาส-ปญฺจ-สตาธิกนว-สุตฺต-สหสฺสานิ โหนฺติฯ [นวสุตฺตสหสฺสานิ, ปญฺจสตมตฺตานิ จ, สตฺตปญฺญาสาธิกานิ, สุตฺตานิ ยสฺส โหนฺติ โส, องฺคุตฺตรนิกาโยติ, เอกฺกนิปาตกาทิโกติฯ]</p>


<p>กตโม ขุทฺทกนิกาโย? ขุทฺทกปาโฐ, ธมฺมปทํ, อุทานํ, อิติวุตฺตกํ, สุตฺตนิปาโต, วิมานวตฺถุ, เปตวตฺถุ, เถรกถา, เถรีกถา, ชาตกํ, มหานิเทฺทโส, ปฎิสมฺภิทามโคฺค, อปทานํ, พุทฺธวํโส, จริยาปิฎกํ, วินยปิฎกํ, อภิธมฺมปิฎกนฺติฯ อิเมสุ สตฺตรสสุ คเนฺถสุ อเนกานิ สุตฺต-สหสฺสานิ โหนฺติฯ [อเนกานิ สุตฺต-สหสฺสานิ, นิทฺทิฎฺฐานิ มเหสินา, นิกาเย ปญฺจเม อิเม, ขุทฺทเก อิติ วิสุเตติฯ]</p>


<p>กถํ องฺคโต องฺคหิ นว วิธํ โหติ? สุตฺตํ, เคยฺยํ, เวยฺยากรณํ, คาถา, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลนฺติ, นวปฺปเภทํ โหติฯ ตตฺถ อุภโต วิภงฺคนิเทฺทสขนฺธกปริวารา, สุตฺตนิปาเต, มงฺคลสุตฺต, รตนสุตฺต, ตุวฎฺฎกสุตฺตานิฯ อญฺญมฺปิ สุตฺตนามกํ ตถาคตวจนํ, สุตฺตนฺติ เวทิตพฺพํฯ สพฺพํ สคาถกํ เคยฺยนฺติ เวทิตพฺพํฯ วิเสสนสํยุตฺตเก สกโลปิ สคาถกวโคฺค, สกลํ อภิธมฺมปิฎกํ นิคาถกญฺจ สุตฺตยญฺจ อญฺญมฺปิ อฎฺฐหิ อเงฺคหิ อสงฺคหิตํ พุทฺธวจนํ ตํ เวยฺยากรณนฺติ เวทิตพฺพํฯ ธมฺมปทํ, เถรกถา, เถรีกถา, สุตฺตนิปาเต, โน สุตฺตนามิกา สุทฺธิกคาถา, คาถาติ เวทิตพฺพาฯ โสมนสฺส ญาณมยิกคาถา ปฎิก-สํยุตฺตา เทฺว อสีติสุตฺตนฺตา อุทานนฺติ เวทิตพฺพาฯ วุตฺตเญฺหตํ ภควตาติอาทินยปฺปวตฺตา ทสุตฺตรสตสุตฺตนฺตา, อิติวุตฺตกนฺติ เวทิตพฺพาฯ อปณฺณกชาตกาทีนิ ปญฺญาสาทิกานิฯ ปญฺจชาตกสตานิ, ชาตกนฺติ เวทิตพฺพํฯ จตฺตาโร เม ภิกฺขเว อจฺฉริยา อภูตธมฺมา, อานเนฺทติอาทินยปฺปวตฺตา สเพฺพปิ อจฺฉริย อภูตธมฺมปฎิสํยุตฺตา สุตฺตนฺตา อภูตธมฺมนฺติ เวทิตพฺพาฯ จุลฺลเวทลฺล, มหาเวทลฺล, สมฺมาทิฎฺฐิ, สกฺกปญฺห, สงฺขารภาชนิย, มหาปุณฺณมสุตฺตนฺตาทโย สเพฺพปิ เวทญฺจ ตุฎฺฐิญฺจ ลทฺธา [ปุจฺฉ] ลทฺธา ปุจฺฉิตสุตฺตนฺตา, เวทลฺลนฺติ เวทิตพฺพาฯ กตมานิ จตุราสีติ ธมฺมกฺขนฺธสหสฺสานิ ทุชานานิ, จตุราสีติ ธมฺมกฺขนฺธสหสฺสานิ สเจ วิตฺถาเรน กถิสฺสํ อติปปโญฺจ ภวิสฺสติฯ ตสฺมา นย วเสน กถิสฺสามิฯ เอกํ วตฺถุ, เอโก ธมฺมกฺขโนฺธ, เอกํ นิทานํ เอโก ธมฺมกฺขโนฺธ, เอกํ ปญฺหา ปุจฺฉนฺตํ เอโก ธมฺมกฺขโนฺธ, เอกํ ปญฺหา วิสชฺชนํ เอโก ธมฺมกฺขโนฺธ, จตุราสีติ ธมฺมกฺขนฺธสหสฺสานิ เกน ภาสิตานิ, กตฺถ ภาสิตานิ, กทา ภาสิตานิ, กมารพฺภ ภาสิตานิ, กิมตฺถํ ภาสิตานิ, เกน ธาริตานิ, เกนาภตานิ, กิมตฺถํ ปริยาปุณิตพฺพานิฯ ตตฺรายํ วิสชฺชนา, เกน ภาสิตานีติ? พุทฺธานุ พุเทฺธหิ ภาสิตานิฯ กตฺถ ภาสิตานีติ? เทเวสุ จ มานุเสฺสสุ จ, ภาสิตานิฯ กทา ภาสิตานีติ? ภควโต ธรมานกาเล เจว ปจฺฉิมกาเล จ ภาสิตานิฯ กตมารพฺภ ภาสิตานีติ? ปญฺจวคฺคิยาทิเก เวเนยฺย พนฺธเว อารพฺภ ภาสิตานีติฯ กิมตฺถํ ภาสิตานีติ? ติวชฺชญฺจ อวชฺชญฺจ ญตฺวา วชฺชํ ปหาย อวเชฺช ปฎิปตฺติตฺวา นิพฺพานปริยเนฺตฯ ทิฎฺฐ-ธมฺมิกสมฺปรายิกเตฺถ สมฺปาปุณิตุํฯ</p>


<p>เกน ธาริตานีติ? อนุพุเทฺธหิ เจว สิสฺสานุสิเสฺสหิ จ ธาริตานิฯ เกนา ภตานีติ? อาจริย ปรํปเรหิ อาภตานิฯ กิมตฺถํ ปริยาปุณิตพฺพานีติ? วชฺชญฺจ อวชฺชญฺจ ญตฺวา วชฺชํ ปหาย อวเชฺช ปฎิปตฺติตฺวา นิพฺพานปริยเนฺต ทิฎฺฐธมฺมิกสมฺปรายิกเตฺถ, สํปาปุณิตุํ, ยเทวํ ตาย นิพฺพานปริยเนฺต ทิฎฺฐธมฺมิกสมฺปรายิกเตฺถ สาธิกานิ โหนฺติฯ เตว ตตฺถ เกหิ อปฺปมเตฺตน ปริยาปุณิตพฺพานิ ธาเรตพฺพานิ ธาเรตพฺพานิ วาเจตพฺพานิ สชฺฌายํ กาตพฺพานีติ [อิติ จุลฺลคนฺถวํเส ปิฎกตฺตย ทีปโก นาม ปฐโม ปริเจฺฉโทฯ]</p>





