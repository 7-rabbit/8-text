<h1>(๓) ตติโย กโณฺฑ (สมาโส)</h1>
<p> สฺยาทิ สฺยาทิเนกตฺถํฯ</p>


<p>สฺยาทฺยนฺตํ สฺยาทฺยเนฺตน สเหกตฺถํ โหตีติ อิทมธิกตํ เวทิตพฺพํ, โส จ ภินฺนตฺถานเมกตฺถีภาโว สมาโสติ วุจฺจเตฯ</p>


<p> อสงฺขฺยํวิภตฺติ สมฺปตฺติ สมีป สากลฺยาภาว ยถา ปจฺฉายุคปทเตฺถฯ</p>


<p>อสงฺขฺยํ , สฺยาทฺยนฺตํ วิภตฺยาทีนมเตฺถ วตฺตมานํ สฺยาทฺยเนฺตน สเหกตฺถํ ภวติ, ตตฺถ วิภตฺยเตฺถ ตาว อิตฺถีสุ กถา ปวตฺตา อธิตฺถิฯ สมฺปตฺติ ทฺวิธา อตฺตสมฺปตฺติ สมิทฺธิ จ, สมฺปนฺนํ พฺรหฺมํ สพฺรหฺมํ ลิจฺฉวีนํ, สมิทฺธิ ภิกฺขานํ สุภิกฺขํฯ สมีเป กุมฺภสฺส สมีปมุปกุมฺภํฯ สากเลฺยสติณมโชฺฌหรติ, สาคฺยธีเตฯ อภาโว สมฺพนฺธิเภทา พหุวิโธ, ตตฺร อิทฺธาภาเว-วิคตา อิทฺธิ สทฺทิกานํ ทุสฺสทฺทิกํ, อตฺถาภาเว-อภาโว มกฺขิกานํ นิมฺมกฺขิกํ, อหิกฺกมาภาเว-อติคตานิ ติณานิ นิตฺติณํ, สมฺปตฺยาภาเว-อติคตํ ลหุปาวุรณํ อติลหุปาวุรณํ, ลหุปาวุรณสฺส นายมุปโภคกาโลติ อโตฺถฯ ยถา เอตฺถา-เนกวิโธ, ตตฺร โยคฺคตายํ-อนุรูปํ สุรูโปวหติ, วิจฺฉายํ-อนฺวทฺธมาสํ, อตฺถานติวตฺติยํ-ยถาสตฺติ, สทิสเตฺต, สทิโส กิขิยา สกิขิ, อานุปุพฺพิเย-อนุเชฎฺฐํ, ปจฺฉาทเตฺถอนุรถํ, ยุคปทเตฺถ-สจกฺกํ นิเธหิฯ</p>


<p> ยถา น ตุเลฺยฯ</p>


<p>ยถาสโทฺท ตุลฺยเตฺถ วตฺตมาโน สฺยาทฺยเนฺตน สเหกโตฺถ น ภวติ, ยถา เทวทโตฺต ตถา ยญฺญทโตฺตฯ</p>


<p> ยาวาวธารเณฯ</p>


<p>ยาวสโทฺท-วธารเณ วตฺตมาโน สฺยาทฺยเนฺตน สเหกโตฺถ ภวติ, อวธารณ เมตฺตกตา ปริเจฺฉโท, ยาวามตฺตํ พฺราหฺมเณ อามนฺตย, ยาวชีวํ, อวธารเณติ กิํ? ยาว ทินฺนํ ตาว ภุตฺตํ, นาวธารยามิ กิตฺตกํ มยา ภุตฺตนฺติฯ</p>


<p> ปยฺยปา  พหิ ติโร ปุเร ปจฺฉา วา ปญฺจมฺยาฯ</p>


<p>ปริอาทโย ปญฺจมฺยเนฺตน สเหกตฺถา โหนฺติ วา, ปริปพฺพตํ วสฺสิ เทโว ปริปพฺพตา, อปปพฺพตํ วสฺสิ เทโว อปปพฺพตา, อาปาฎลิปุตฺตํ วสฺสิ เทโว อาปาฎลิปุตฺตา, พหิคามํ พหิ คามา, ติโรปพฺพตํ ติโรปพฺพตา, ปุเรภตฺตํ ปุเรภตฺตา, ปจฺฉาภตฺตํ ปจฺฉาภตฺตา, เวตาธิกาโรฯ</p>


<p> สมีปายาเมสฺวนุฯ</p>


<p>อนุสโทฺท สามีเปฺย อายาเม จ วตฺตมาโน สฺยาทฺยเนฺตน สเหกโตฺถ โหติ วา, อนุวนมสนิ คตา, อนุคงฺคํ พาราณสี, สมีปายาเมสฺวีติ กิํ? รกฺขมนุวิโชฺชตเต วิชฺชุฯ</p>


<p> ติฎฺฐคฺวาทีนิฯ</p>


<p>ติฎฺฐคุปฺปภุตีนิ เอกตฺถีภาววิสเย นิปาตียเนฺต, ติฎฺฐนฺตี คาโว ยสฺมิํ กาเล ติฎฺฐคุ กาโล, วหคฺคุ กาโลฯ อายตีควํ, ขเลยวํ, ลูนยวํ ลูยมานยวมิจฺจาทิ, จฺยโนฺต เปตฺถ เกสา เกสิ, ทณฺฑา ทณฺฑิ, ตถา เวลาปฺปภาวนโตฺถปิ, ปาโต นหานํ ปาตรหานํ, สายํ นยานํ สายนหานํ, ปาตกาลํ สายกาลํ, ปาตเมฆํ สายเมฆํ, ปาตมคฺคํ สายมคฺคํฯ</p>


<p> โอเร ปริ ปฎิ ปาเร มเชฺฌ เหฎฺฐุทฺธาโธ-โนฺตวาฉฎฺฐิยาฯ โอราทโย สทฺทา ฉฎฺฐิยเนฺตน สเหกตฺถา วา โหนฺติ, เอการนฺตตฺตํ นิปาตนโต, โอเรคงฺคํ, ปริสิขรํ, ปฎิโสตํ, ปาเรยมุนํ, มเชฺฌคงฺคํ, เหฎฺฐาปาสาทํ, อุทฺธคงฺคํ, อโธคงฺคํ, อโนฺถปาสาทํ, ปุน วาวิธานา ‘คงฺคาโอร’ มิจฺจาทีปิ โหนฺติฯ</p>


<p> ตํ นปุํสกํฯ</p>


<p>ยเทตมติกฺกนฺตเมกตฺถํ , ตํ นปุํสกลิงฺคํ เวทิตพฺพํ, ตถา เจโวทาหฎํ, วา กฺวจิ พหุลาธิการา, ยถาปริสํ ยถาปริสาย, สกาย สกาย ปริสายาติ อโตฺถฯ</p>


<p> อมาทิฯ</p>


<p>อมาทิ สฺยาทฺยนฺตํ สฺยาทฺยเนฺตน สห พหุลเมกตฺถํ โหติ คามํ คโต คามคโต, มุหุตฺตํ สุขํ มุหุตฺตสุขํ, วุตฺติเยโวปปทสมาเส กุมฺภกาโร, สปาโก, ตนฺตวาโย, วราหโรฯ นฺตมานกฺตวนฺตูติ วากฺยเมว, ธมฺมํ สุณโนฺต, ธมฺมํ สุณมาโน, โอทนํ ภุตฺตวาฯ</p>


<p>รญฺญา หโต ราชหโต, อสินา ฉิโนฺน อสิจฺฉิโนฺน, ปิตุสทิโส, ปิตุสโม, สุขสหคตํ, ทธินา อุปสิตฺตํ โภชนํ ทธิโภชนํ, คุเฬน มิโสฺส โอทโน คุโฬทโน, วุตฺติปเทเนโวปสิตฺตาทิกิริยายาขฺยาปนโต นตฺถายุตฺตตฺถตาฯ กฺวจิ วุตฺติเยว อุรโค, ปาทโปฯ กฺวจิ วากฺยเมว ผรสุนา ฉินฺนวา, ทสฺสเนน ปหาตพฺพาฯ</p>


<p>พุทฺธสฺส เทยฺยํ พุทฺธเทยฺยํ, ยูปาย ทารุ ยูปาทารุ, รชนาย โทณิ รชนโทณิฯ อิธ น โหติ สงฺฆสฺส ทาตพฺพํฯ กถํ ‘เอตทโตฺถ เอตทตฺถา เอตทตฺถ’นฺติ? อญฺญปทเตฺถ ภวิสฺสติฯ</p>


<p>สวเรหิ ภยํ สวรภยํ, คามนิคฺคโต, เมถุนาเปโต, กฺวจิ วุตฺติเยว กมฺมชํ, จิตฺตชํ, อิธ น โหติ รุกฺขา ปติโตฯ</p>


<p>รโญฺญ  ปุริโส ราชปุริโสฯ พหุลาธิการา นฺตมานนิทฺธาริยปูรณภาวติตฺตเตฺถหิ น โหติ-มมานุกุพฺพํ, มมานุกุรุมาโน, คุนฺนํ กณฺหา สมฺปนฺนขีรตมา, สิสฺสานํ ปญฺจโม, ปฎสฺส สุกฺกตา, กฺวจิ โหเตว-วตฺตมานสามีปฺยํ, กถํ ‘พฺราหฺมณสฺส สุกฺกา ทนฺตา’ติ? สาเปกฺขตาย น โหติฯ อิธ ปน โหเตว ‘จนฺทนคโนฺธ, นทิโฆโส, กญฺญารูปํ, กายสมฺผโสฺส, ผลรโส’ติ, ผลานํ ติโตฺต, ผลานมาสิโต, ผสานํ สุหิโตฯ</p>


<p>พฺราหฺมณสฺส อุจฺจํ เคหนฺติ สาเปกฺขตาย น โหติ, ‘รโญฺญ ปาฎลิปุตฺตกสฺส ธน’นฺติ ธนสมฺพเนฺธ ฉฎฺฐีติ ปาฎลิปุตฺตเกน สมฺพนฺธาภาวา น เหสฺสติ, ‘รโญฺญ โค จ อโสฺส จ ปุริโส จา’ติ ภินฺนตฺถตาย วากฺยเมว, ‘รโญฺญ ควาสฺสปุริสา ราชควาสฺสปุริสา’ติ วุตฺติ โหเตเวกตฺติภาเวฯ</p>


<p>ทาเน โสโณฺฑ ทานโสโณฺฑ, ธมฺมรโต, ทานาภิรโตฯ กฺวจิ วุตฺติเยว กุจฺฉิสโย, ถลโฎฺฐ, ปงฺกชํ, สโรรุหํฯ อิธ น โหติ โภชเน มตฺตญฺญุตา, อินฺทฺริเยสุ คุตฺตทฺวารตา, อาสเน นิสิโนฺน, อาสเน นิสีทิตพฺพํฯ</p>


<p> วิเสสนเมกเตฺถนฯ</p>


<p>วิเสสนํ สฺยานฺตํ วิเสเสฺสน สฺยาทฺยเนฺตน สมานาธิกรเณน สเหกตฺถํ โหติ, นีลญฺจ ตํ อุปฺปลเญฺจติ นีลุปฺปลํ, ฉินฺนญฺจ ตํ ปรุฬฺหเญฺจติ ฉินฺนปรฬฺหํ, สตฺถีว สตฺถี, สตฺถี จ สา สามา เจติ สตฺถิสามา, สีโหว สีโห, มุนิ จ โส สีโห เจติ มุนิสีโห, สีลเมว ธนํ สีลธนํฯ</p>


<p>กฺวจิ  วากฺยเมว ปุโณฺณ มนฺตาณิปุโตฺต, จิโตฺต คหปติฯ กฺวจิ วุตฺติเยว กณฺหสโปฺป, โลหิตสาลิ, วิเสสนนฺติ กิํ? ตจฺฉโก สโปฺป, เอกเตฺถเนติ กิํ? กาฬมฺหา อโญฺญฯ กถํ ‘ปตฺตชีวิโก, อาปนฺนชีวิโก, มาสชาโต’ติ? อญฺญปทเตฺถ ภวิสฺสติฯ</p>


<p> นญฯ</p>


<p>นญิเจฺจตํ สฺยาทฺยนฺตํ สฺยาทฺยเนฺตน สเหกตฺถํ โหติ, น พฺราหฺมโณ อพฺราหฺมโณ, พหุลาธิการโต อสมตฺถเตฺถหิ, เกหิจิ โหติ ‘อปุนเคยฺยา คาถา, อโนกาสํ กาเรตฺวา, อมูลา มูลํ คนฺตฺวาฯ อีสํกฬาโร, อีสํปิงฺคโลติ ‘สฺยาทิ สฺยาทิเน’ติ สมาโส, วากฺยเมว วาติปฺปสงฺคาภาวาฯ</p>


<p> กุปาทโย นิจฺจมสฺยาทิวิธิมฺหิฯ</p>


<p>กุสโทฺท ปาทโย จ สฺยาทฺยเนฺตน สเหกตฺถา โหนฺติ นิจฺจํ สฺยาทิวิธิวิสยโต-ญตฺถ, กุจฺฉิโต พฺราหฺมโณ กุพฺราหฺมโณ, อีสกํ อุณฺหํ กทุณฺหํ, ปนายโก, อภิเสโก, ปกริตฺวา, ปกตํ, ทุปฺปุริโส, ทุกฺกฎํ, สุปุริโส, สุกตํ, อภิตฺถุตํ, อติตฺถุตํ, อากฬาโร, อาพโทฺธฯ</p>


<p>(๙) ‘‘ปาทโย คตาทฺยเตฺถ ปฐมาย’’ฯ ปคโต อาจริโย ปาจริโย, ปเนฺตวาสีฯ</p>


<p>(๑๐) ‘‘อจฺจาทโย กนฺตาทฺยเตฺถ ทุติยาย’’ฯ อติกฺกโนฺต มญฺจมติมโญฺจ, อติมาโลฯ</p>


<p>(๑๑) ‘‘อวาทโย  กุฎฺฐาทฺยเตฺถ ตติยาย’’ฯ อวกุฎฺฐํ โกกิลาย วนํ อวโกกิลํ, อวมยูรํฯ</p>


<p>(๑๒) ‘‘ปริยาทโย คิลานาทฺยเตฺถ จตุตฺถิยา’’ฯ ปริคิลาโน อเชฺฌนาย ปริยเชฺฌโนฯ</p>


<p>(๑๓) ‘‘นฺยาทโย กนฺตาทฺยเตฺถ ปญฺจมิยา’’ฯ</p>


<p>นิกฺขโนฺต โกสมฺพิยา นิโกฺกสมฺปิ, อสฺยาทิวิธิมฺหีติ กิํ? รุกฺขํ ปติ วิโชฺชตเตฯ</p>


<p> จี กฺริยเตฺถหิฯ</p>


<p>จีปฺปจฺจยโนฺต กิริยเตฺถหิ สฺยาทฺยเนฺตหิ สเหกโตฺถ โหติ, มลินีกริยฯ</p>


<p> ภูสนาทรานาทเรสฺวลํสาสาฯ</p>


<p>ภูสนาทิสฺวเตฺถ สฺวลมาทโย สทฺทา กิริยเตฺถหิ สฺยาทฺยเนฺตหิ สเหกตฺถา โหนฺติ, อลํกริย, สกฺกจฺจ, อสกฺกจฺจฯ ภูสนาทีสูติ กิํ? อลํภุตฺวา คโต, สกฺกตฺวา คโต, อสกฺกตฺวา คโต, ปริยตฺตํ โสภนมโสภนนฺติ อโตฺถฯ</p>


<p> อเญฺญ จฯ</p>


<p>อเญฺญ จ สทฺทา กิริยเตฺถหิ สฺยาทฺยเนฺตหิ สห พหุลเมกตฺถา ภวนฺติ, ปุโรภูย, ติโรภูย, ติโรกริย, อุรสิกริย, มนสิกริย, มเชฺฌกริย, ตุณฺหีภูยฯ</p>


<p> วาเนกญฺญเตฺถฯ</p>


<p>อเนกํ  สฺยาทฺยนฺตมญฺญสฺส ปทสฺสเตฺถ เอกตฺถํ วา โหติ, พหูนิ ธนานิ ยสฺส โส พหุธโน, ลมฺพา กณฺณา ยสฺส โส ลมฺพกโณฺณ, วชิรํ ปาณิมฺหิ ยสฺส โสยํ วชิรปาณิ, มตฺตา พหโว มาตงฺคา เอตฺถ มตฺตพหุมาตงฺคํ วนํ, อารุโฬฺห วานโร ยํ รุกฺขํ โส อารุฬฺหวานโร, ชิตานิ อินฺทฺริยานิ เยน โส ชิตินฺทฺริโย, ทินฺนํ โภชนํ ยสฺส โส ทินฺนโภชโน, อปคตํ กาฬกํ ยสฺมา ปฎา โส-ยมปคตกาฬโก, อุปคตา ทส เยสํ เต อุปทสา, อาสนฺนทสา, อทูรทสา, อธิกทสา, ตโย ทส ปริมาณเมสํ ติทสา, กถํ ทสสโทฺท สงฺขฺยาเน วตฺตเต? ปริมาณสทฺทสนฺนิธานา, ยถา ปญฺจ ปริมาณเมสํ ปญฺจกา สกุนาติ, เทฺว วา ตโย วา ปริมาณเมสํ ทฺวตฺตโย วาสทฺทเตฺถ วา เทฺว วา ตโย วา ทฺวตฺตโยฯ</p>


<p> จ ปุพฺพสฺสา จ ทิสาย ยทนฺตราฬํ ทกฺขิณปุพฺพา ทิสา, ทกฺขิณา จ สา ปุพฺพา จาติ วา, สห ปุเตฺตนาคโต สปุโตฺต, สโลมโก วิชฺชมานโลมโกติ อโตฺถ, เอวํ สปกฺขโก, อตฺถี ขีรา พฺราหฺมณีติ อตฺถิสโทฺท วิชฺชมานเตฺถ นิปาโต, กฺวจิ คตตฺถตาย ปทนฺตรานมปฺปโยโค, กณฺฐฎฺฐา กาฬา อสฺส กเณฺฐกาโฬ, โอฎฺฐสฺส มุขมิว มุขมสฺส โอฎฺฐมุโข, เกสสงฺฆาโต จูฬา อสฺส เกสจูโฬ, สุวณฺณวิกาโร อลงฺกาโร อสฺส สุวณฺณาลงฺกาโร, ปปติตํ ปณฺณมสฺส ปปติตปโณฺณ, ปปโณฺณ, อวิชฺชมานา ปุตฺตา อสฺส อวิชฺชมานปุโตฺต, น สนฺติ ปุตฺตา อสฺส อปุเตฺต, กฺวจิ น โหติ ปญฺจ ภุตฺตวโนฺต อสฺส ภาตุโน ปุโตฺต อสฺส อตฺถีติ พหุลาธิการโตฯ</p>


<p> ตตฺถ คเหตฺวา เตน ปหริตฺวา ยุเทฺธ สรูปํฯ</p>


<p>สตฺตมฺยนฺตํ  ตติยนฺตญฺจ สรูปมเนกํ ตตฺถ คเหตฺวา เตน ปหริตฺวา ยุเทฺธ-ญฺญปทเตฺถ เอกตฺถํ วา โหติ, เกเสสุ จ เกเสสุ จ คเหตฺวา ยุทฺธํ ปวตฺตํ เกสาเกสิ, ทเณฺฑหิ จ ทเณฺฑหิ จ ปหริตฺวา ยุทฺธํ ปวตฺตํ ทณฺฑาทณฺฑิ, มุฎฺฐามุฎฺฐิ, ‘‘จิ วีติยาเร’’ (๓-๕๑) ติ จิ สมาสโนฺต, ‘‘จิสฺมิํ’’ (๓.๖๖) ติ อกาโรฯ ตตฺถ เตเนติ กิํ? กายญฺจ กายญฺจ คเหตฺวา ยุทฺธํ ปวตฺตํฯ คเหตฺวา ปหริตฺวาติ กิํ? รเถ จ รเถ จ ฐตฺวา ยุทฺธํ ปวตฺติฯ ยุเทฺธติ กิํ? หเตฺถ จ หเตฺถ จ คเหตฺวา สขฺยํ ปวตฺตํฯ สรูปนฺติ กิํ? ทเณฺฑหิ จ มุสเลหิ จ ปหริตฺวา ยุทฺธ ปวตฺตํฯ</p>


<p> จเตฺถฯ</p>


<p>อเนกํ สฺยาทฺยนฺตํ จเตฺถ เอกตฺถํ วา ภวติฯ สมุจฺจโยนฺวาจโย อิตรีตรโยโค สมาหาโร จ จ สทฺทตฺถา, ตตฺถ สมุจฺจยานฺวาจเยสุ เนกตฺถีภาโว สมฺภวติ, เตสุ หิ สมุจฺจโย อญฺญมญฺญนิรเปกฺขา นมตฺตปฺปธานานํ กตฺถจิ กิริยาวิเสเส จียมานตา, ยถา ‘ธเว จ ขทิเร จ ปลาเส จ ฉินฺทา’ติฯ อนฺวาจโย จ ยเตฺถโก ปธานภาเวน วิธียเต อปโร จ คุณภาเวน, ยถา ‘ภิกฺขญฺจร คาโว จานเย’ติฯ อิตรทฺวเย ตุ สมฺภวติ, เตสุ หิ อญฺญมญฺญสาเปกฺขานมวยวภทานุคโต อิตรีตรโยโค, ยถา ‘สาริปุตฺตโมคฺคลฺลานา’ติ, อสฺสาวยวปฺปธานตฺตา พหุวจนเมวฯ อญฺญมญฺญสาเปกฺขานเมว ติโรหิตาวยวเภโท สมุทายปฺปธาโน สมาหาโร, ยถา ‘ฉตฺตุปาหน’นฺติ, อสฺส ปน สมุทายปฺปธานตฺตา เอกวจนเมวฯ</p>


<p>เต  จ สมาหารีตรีตรโยคา พหุลํ วิธานา นิยตวิสยาเยว โหนฺติ, ตตฺรายํ วิสยวิภาโค นิรุตฺถิปิฎกาคโต-ปาณิตูริยโยคฺคเสนงฺคานํ, นิจฺจเวรีนํ, สงฺขฺยาปริมาณ-สญฺญานํ, ขุทฺทชนฺตุกานํ, ปจนจณฺฑาลานํ, จรณสาธารณานํ, เอกชฺฌายนปาวจนานํ, ลิงฺควิเสสานํ, วิวิธวิรุทฺธานํ ทิสานํ, นทีนญฺจ นิจฺจํ สมาหาเรกตฺตํ ภวติ, ติณรุกฺขปสุสกุนธนธญฺญพฺยญฺชนชนปฺปทานํ วา, อเญฺญสมิตรีตรโยโควฯ</p>


<p>ปาณฺยงฺคานํ-จกฺขุโสตํ, มุขนาสิกํ, หนุคีวํ, ฉวิมํสโลหิตํ, นามรูปํ, ชรามรณํฯ ตุริยงฺคานํ-อลสตาลมฺพรํ, มุรชโคมุขํ, สงฺขเทณฺฑิมํ, มทฺทวิกปาณวิกํ, คีตวาทิตํ, สมฺมตาลํฯ โยคฺคงฺคานํ ผาลปาจนํ, ยุคนงฺคลํฯ เสนงฺคานํ-อสิสตฺติโตมรปิณฺฑํ, อสิจมฺมํ, ธนุกลาปํ, ปหรณาวรณํฯ นิจฺจเวรีนํ-อหินกุลํ, พีฬาลมูสิกํ, กาโกลูกํ, นาคสุปณฺณํฯ สงฺขฺยาปริมาณ สญฺญานํ-เอกกทุกํ, ทุกติกํ, ติกจตุกฺกํ, จตุกฺกปญฺจกํ, ทเสกาทสกํฯ ขุทฺทชนฺตุกานํ กีฎปฎงฺคํ, กุนฺถกิปิลฺลิกํ, ฑํสมกสํ, มกฺขิกกิปิลฺลิกํฯ ปจนจณฺฑาลานํ-โอรพฺภิกสูกริกํ, สากุนฺติ กมาควิกํ, สปากจณฺฑาลํ, เวนรถการํ, ปุกฺกุส ฉวฑาหกํฯ จรณสาธารณานํ-อติสภารทฺวาชํ, กฐกลาปํ, สีลปญฺญาณํ, สมถวิปสฺสนํ, วิชฺชาจรณํฯ เอกชฺฌายนปาวจนานํ ทีฆมชฺฌิมํ, เอกุตฺตรสํยุตฺตกํ, ขนฺธกวิภงฺคํฯ ลิงฺควิเสสานํ-อิตฺถิปุขํ, ทาสิทาสํ, จีวรปิณฺฑปาตเสนาสนคิลานปฺปจฺจยเภสชฺชปริกฺขารํ, ติณกฎฺฐสาขาปลาสํ, ‘ลาภี โหติ จีวรปิณฺฑปาตเสนา- สนคิลานปฺปจฺจยเภสชฺชปริกฺขาราน’นฺติปิ ทิสฺสติฯ วิวิธวิรุทฺธานํ กุสลากุสลํ , สาวชฺชานวชฺชํ, หีนปฺปณีตํ, กณฺหสุกฺกํ, เฉกปาปกํฯ ทิสานํ ปุพฺพาปรํ, ทกฺขิณุตฺตรํ, ปุพฺพทกฺขิณํ, ปุพฺพุตฺตรํ, อธรุตฺตรํ, อปรทกฺขิณํ, อปรุตฺตรํฯ นทีนํ-คงฺคายมุนํ, มหิสรภุฯ</p>


<p>ติณวิเสสานํ-กาสกุสํ กาสกุสา, อุสีรพีรณํ อุสีรพีรณา, มุญฺชปพฺพชํ มุญฺชปพฺพชํ มุญฺชปพฺพชาฯ รุกฺขวิเสสานํ ขทิรปลาสํ ขทิรปลาสา, โวสฺสกณฺณํ ธวาสฺสกณฺณา, ปิลกฺขนิโคฺรธํ ปิลกฺขนิโคฺรธา, อสฺสตฺถกปิตฺถนํ อสฺสตฺถกปิตฺถนา, สากสาลํ สากสาลาฯ ปสุวิเสสานํ-คชควชํ คชควชา, โคมหิสํ โคมหิสา, เอเณยฺยโคมหิสํ เอเณยฺยโคมหิสา, เอเณยฺยวราหํ เอเณยฺยวราหา, อเชฬกํ อเชฬกา, กุกฺกุรสูกรํ กุกฺกุรสูกรา, หตฺถิควาสฺสวฬวํ หตฺถิควาสฺสวฬวาฯ สกุนวิเสสานํ-หํสพลาวํ หํสพลาวา, การณฺฑวจกฺกวากํ การณฺฑวจกฺกวากา, พกพลากํ พกพลากาฯ ธนานํ-หิรญฺญสุวณฺณํ หิรญฺญสุวณฺณา, มณิสงฺขมุตฺตาเวฬุริยํ มณิสงฺขมุตฺตาเวฬุริยา, ชาตรูปรชตํ ชาตรูปรชตาฯ ธญฺญานํ-สาลิยวกํ สาลิยวกา, ติลมุคฺคมาสํ ติลมุคฺคมาสา, นิปฺผาวกุลตฺถํ นิปฺผาวกุลตฺถาฯ พฺยญฺชนานํ-สากสุวํ สากสุวา, คพฺยมาหิสํ คพฺยมาหิสา, เอเณยฺยวาราหํ เอเณยฺยวาราหา, มิคมายูรํ มิคมายูราฯ ชนปทานํ-กาสิโกสลํ กาสิโกสลา, วชฺชิมลฺลํ วชฺชิมลฺลา, เจติวํสํ เจติวํสา, มจฺฉสูรเสนํ มจฺฉสูรเสนา, กุรุปญฺจาลํ กุรุปญฺจาลาฯ อิตรีตรโยโค ยถา-จนฺทิมสูริยา, สมณพฺราหฺมณา มาตาปิตโร อิจฺจาทิฯ</p>


<p>เอตสฺมิํ  เอกตฺถีภาวกเณฺฑ ยํ วุตฺตํ ปุพฺพํ, ตเทว ปุพฺพํ นิปตติ กมาติกฺกเม ปโยชนาภาวาฯ กฺวจิ วิปลฺลาโสปิ โหติ พหุลาธิการโต, ทนฺตานํ ราชา ราชทโนฺต, กตฺถจิ กมํ ปจฺจานาทรา ปุพฺพกาลสฺสาปิ ปรนิปาโต, ลิตฺตวาสิโต, นคฺคมุสิโต, สิตฺตสมฺมโฎฺฐ, ภฎฺฐลุญฺจิโตฯ จเตฺถ ยเทกตฺถํ ตตฺถ เกจิ ปุพฺพปทํ พหุธา นิยเมนฺติ, ตทิห พฺยภิจารทสฺสาน น วุตฺตนฺติ ทฎฺฐพฺพํฯ</p>


<p> สมาหาเร นปุํสกํฯ</p>


<p>จเตฺถ สมาหาเร ยเทกตฺถํ, ตํ นปุํสกลิงฺคํ ภวติ, ตถาเจโวทาหฎํ, กตฺถจิ น โหติ ‘สภาปริสายา’ติ ญาปกา, อาธิปจฺจปริวาโร, ฉนฺทปาริสุทฺธิ, ปฎิสนฺธิปวตฺติยํฯ</p>


<p> สงฺขฺยาทิฯ</p>


<p>เอกเตฺถ สมาหาเร สงฺขฺยาทิ นปุํสกลิงฺคํ ภวติ, ปญฺจควํ, จตุปฺปถํ, สมาหารเสฺสกตฺตา เอกวจนเมว โหติ, สมาหาเรเตฺวว ปญฺจกาปาโล ปูโว, ติปุโตฺตฯ</p>


<p> กฺวเจกตฺตญฺจ ฉฎฺฐิยาฯ</p>


<p>ฉฎฺฐิเยกเตฺถ กฺวจิ นปุํสกตฺตํ โหเตกตฺถญฺจ, สลภานํ ฉายา สลภจฺฉายํ, เอวํ สกุนฺตานํ ฉายา สกุนฺตจฺฉายํ, ปาสาทจฺฉายํ ปาสาทจฺฉายา, ฆรจฺฉายํ ฆรจฺฉายา, อมนุสฺสสภาย นปุํสเกกตฺตํ ภวติ พฺรหฺมสภํ, เทวสภํ, อินฺทสภํ, ยกฺขสภํ, สรภสภํ, มนุสฺสสภายํ ปน ขตฺติยสภา, ราชสภา อิเจฺจวมาทิ, กฺวจีติ กิํ ราชปุริโสฯ</p>


<p> สฺยาทีสุ รโสฺสฯ</p>


<p>นปุํสเก  วตฺตมานสฺส รโสฺส โหติ สฺยาทีสุฯ สลภจฺฉายํ, สฺยาทีสูติ กิํ? สลภจฺฉาเยฯ</p>


<p> ฆปสฺสนฺตสฺสาปฺปธานสฺสฯ</p>


<p>อนฺตภูตสฺส อปฺปธานสฺส ฆปสฺส สฺยาทีสุ รโสฺส โหติฯ พหุมาโล โปโส, นิโกฺกสมฺพิ, อติวาโมรุ, อนฺตสฺสาติ กิํ? ราชา กญฺญาปิโย, อปฺปธานสฺสาติ กิํ? ราชกุมารี พฺรหฺมพนฺธูฯ</p>


<p> โคสฺสุฯ</p>


<p>อนฺตภูตสฺส อปฺปธานสฺส โคสฺส สฺยาทีสุ อุ โหติฯ จิตฺตคุ, อปฺปธานสฺสาเตฺวว? สุโค, อนฺตสฺสาเตฺวว? โคกุลํฯ</p>


<p> อิตฺถิยมตฺวาฯ</p>


<p>อิตฺถิยํ วตฺตมานโต อการนฺตโต นามสฺมา อาปจฺจโย โหติฯ ธมฺมทินฺนาฯ</p>


<p> นทาทิโต วีฯ</p>


<p>นทาทีหิ อิตฺถิยํ วีปฺปจฺจโย โหติฯ นที, มหี, กุมารี, ตรุณี, วารุณี, โคตมีฯ (๑๔) ‘‘โคโตวา’’ คาวี โค, อากติคโณ-ยํ, โกโร ‘‘นฺตนฺตูนํ วีมฺหิ โต วา’’ (๓-๓๖) ติ วิเสสนโตฺถฯ</p>


<p> ยกฺขาทิตินี จฯ</p>


<p>ยกฺขาทิโต  อิตฺถิยํ อินี โหติ วีจฯ ยกฺขินี ยกฺขี, นาคินี นาคี, สีหินี สีหีฯ</p>


<p> อารามิกาทีหิฯ</p>


<p>อารามิกาทิโต อินี โหติตฺถิยํฯ อารามิกินี, อนนฺตรายิกินี, ราชินี (๑๕) ‘‘สญฺญายํ มานุโส’’ มานุสินี, อญฺญตฺร มานุสีฯ</p>


<p> ยุวเณฺณหิ นีฯ</p>


<p>อิตฺถิยมิวณฺณุวณฺณเนฺตหิ นี โหติ พหุลํฯ สทาปยตปาณินี, ทณฺฑินี, ภิกฺขุนี, ขตฺตพนฺธุนี, ปรจิตฺตวิทุนี, มาตุอาทิโต กสฺมา น โหติ? อิตฺถิปฺปจฺจยํ วินาปิ อิตฺถตฺตาภิธานโตฯ</p>


<p> กฺติมฺหาญฺญเตฺถฯ</p>


<p>กฺติมฺหาญฺญเตฺถเยว อิตฺถิยํ นี โหติ พหุลํฯ สาหํ อหิํ สารตินี, ตสฺสา มุฎฺฐสฺสตินิยา, สา คาวี วจฺฉคิทฺธินี, อญฺญเตฺถติ กิํ? ธมฺมรติฯ</p>


<p> ฆรณฺยาทโยฯ</p>


<p>ฆรณิปฺปภุตโย นีปฺปจฺจนฺตาสาธโว ภวนฺติฯ ฆรณี, โปกฺขรณี, อีสฺส-ตฺตํ นิปาตนา, (๑๖) ‘‘อาจริยา วา ย-โลโป จ’’ อาจรินี, อาจริยาฯ</p>


<p> มาตุลาทิตฺวานี ภริยายํฯ</p>


<p>มาตุลาทิโต  ภริยายมานี โหติฯ มาตุลานี, วารุณานี, คหปตานี, อาจริยานี, (๑๗) ‘‘อภริยายํ ขตฺติยา วา’’ ขตฺติยานี ขตฺติยา, นทาทิปาฐา ภริยายนฺตุ ขตฺติยีฯ</p>


<p> อุปมาสํหิต สหิต สญฺญต สห สผวาม ลกฺขณาทิตูรุตูฯ</p>


<p>อูรุสทฺทา อุปมานาทิปุพฺพา อิตฺติยมู โหติฯ กรโภรู, สํหิโตรู, สหิโตรู, สญฺญโตรู, สโหรู, สโผรู, วาโมรู, ลกฺขโณรู, อูติโยควิภาคา อู พฺรหฺมพนฺธูฯ</p>


<p> ยุวา ติฯ</p>


<p>ยุวสทฺทโต ติ โหติตฺถิยํฯ ยุวติฯ</p>


<p> นฺตนฺตูนํ วีมฺหิโต วาฯ</p>


<p>วีมฺหิ นฺตนฺตูนํ โต วา โหติฯ คจฺฉตี คจฺฉนฺตี, สีลวตี สีลวนฺตีฯ</p>


<p> ภวโต โภโตฯ</p>


<p>วีมฺหิ ภวโต โภตาเทโส โหติ วาฯ โภตี ภวนฺตีฯ</p>


<p> โคสฺสาวงฯ</p>


<p>โคสทฺทสฺส วีมฺหาวง โหติฯ คาวีฯ</p>


<p> ปุถุสฺส ปถวปุถวาฯ</p>


<p>วีมฺหิ  ปุถุสฺส ปถวปุถวา โหนฺติฯ ปถวี, ปุถวี, เฐ ปถวีฯ</p>


<p> สมาสนฺตฺวฯ</p>


<p>สมาสนฺตฺว อิติ จาธิกรียติฯ</p>


<p> ปาปาทีหิ ภูมิยาฯ</p>


<p>ปาปาทีหี ปรา ยา ภูมิ ตสฺสา สมาสโนฺต อ โหติฯ ปาปภูมํ, ชาติภูมํฯ</p>


<p> สงฺขฺยาหิฯ</p>


<p>สงฺขฺยาหิ ปรา ยา ภูมิ ตสฺสา สมาสโนฺต อ โหติฯ ทฺวิภูมํ, ติภูมํฯ</p>


<p> นทีโคทาวรีนํฯ</p>


<p>สงฺขฺยาหิ ปราสํ นทีโคทาวรีนํ สมาสโนฺต อ โหติ, ปญฺจนทํ, สตฺตโคทาวรํ, สงฺขฺยาหิเตฺวว? มหานที, นทีโคทาวรีนนฺติ กิํ? ทสิตฺถิฯ</p>


<p> อสเงฺขฺยหิ จางฺคุลฺยานญฺญาสงฺขฺยเตฺถสุฯ</p>


<p>อสเงฺขฺยหิ สงฺขฺยาหิ จ ปราย องฺคุลฺยา สมาสโนฺต อ โหติ โน เจ อญฺญปทเตฺถ อสงฺขฺยเตฺถ จ สมาโส วตฺตเตฯ นิคฺคตมงฺคุลีหิ นิรงฺคุลํ, อจฺจงฺคุลํ, เทฺว องฺคุลิโย สมาหฎา ทฺวงฺคุลํ, อนญฺญาสงฺขฺยเตฺถสูติ กิํ? ปญฺจงฺคุลิ หโตฺถ, อุปงฺคุลิ, กถํ  ‘เทฺว องฺคุลีมานมสฺสาติ ทฺวงฺคุล’นฺติ? นาตฺร สมาโสญฺญปทเตฺถ วิหิโต มตฺตาทีนํ โลเป กเต ตตฺถ วตฺตเตฯ องฺคุลสโทฺท วา ปมาณวาจิ สทฺทนฺตรํ, ยถา ‘เสนงฺคุลปฺปมาเณน องฺคุลานํ สตํ ปุณฺณํ จตุทฺทส วา องฺคุลานี’ติฯ</p>


<p> ทีฆาโหวเสฺสกเทเสหิ จ รตฺตฺยาฯ</p>


<p>ทีฆาทีหิ อสเงฺขฺยหิ สงฺขฺยาหิ จ ปรมสฺมา รตฺติยา สมาสโนฺต อ โหติฯ ทีฆรตฺตํ, อโหรตฺตํ (โตฺต), วสฺสารตฺตํ (โตฺต), ปุพฺพรตฺตํ, อปรรตฺตํ, อฑฺฒุรตฺตํ, อติกฺกโนฺต รตฺติํ อติรโตฺต, เทฺวรตฺตี สมาหฎา ทิรตฺตํ (โตฺต), วา กฺวจิ พหุลาธิการา เอกรตฺตํ (โตฺต), เอกรตฺติ, อนญฺญาสงฺขฺยเตฺถสุเตฺวว? ทีฆรตฺติเหมโนฺต, อุปรตฺติ, กฺวจิ โหเตว พหุลํ วิธานายถารตฺตํฯ</p>


<p> โคตฺวจเตฺถ จาโลเปฯ</p>


<p>โคสทฺทา อโลปวิสยา สมาสโนฺต อ โหติ น เจ จเตฺถ สมาโส อญฺญปทเตฺถ อสงฺขฺยเตฺถ จ, ราชคโว, ปรมคโว, ปญฺจควธโน, ทสควํ, อโลเปติ กิํ? ปญฺจหิ โคหิ กีโต ปญฺจคุ, อจเตฺถติ กิ? อชสฺสคาโว, อนญฺญาสงฺขฺยเตฺถสุเตฺวว? จิตฺตคุ, อุปคุฯ</p>


<p> รตฺตินฺทิวทารควจตุรสฺสาฯ</p>


<p>เอเต สทฺทา ออนฺตา นิปจฺจเนฺตฯ รโตฺต จ ทิวา จ รตฺตินฺทิวํ, รตฺติ จ ทิวา จ รตฺตินฺทิวํ, ทารา จ คาโว จ ทารควํ, จตโสฺส อสฺสิโย อสฺส จตุรโสฺสฯ</p>


<p> อายาเมนุควํฯ</p>


<p>อนุควนฺติ  นิปจฺจเต อายาเม คมฺยมาเนฯ อนุควํ สกฎํ, อายาเมติ กิํ? คุนฺนํ ปญฺฉา อนุคุฯ</p>


<p> อกฺขิสฺมาญฺญเตฺถฯ อกฺขิสฺมา สมาสโนฺต อ โหติ อญฺญเตฺถ เจ สมาธสาฯ วิสาลโกฺข, วิสาลกฺขีฯ</p>


<p> ทารุมฺยงฺคุลฺยาฯ</p>


<p>องฺคุลนฺตา อญฺญปทเตฺถ ทารุมฺหิ สมาสโนฺต อ โหติฯ ทฺวงฺคุลํทารุ, ปญฺจงฺคุลํ, องฺคุลิสทิสาวยวํ ธญฺญาทีนํ วิเกฺขปกํ ทารุํ วุจฺจเต, ปมาเณ ตุ ปุเพฺพ วิย สิทฺธํ สขราชสทฺทา อการนฺตาว, สิโสฺสปิ น ทิสฺสติ, คาณฺฑี วธนฺวาติ ปกตนฺตเรน สิทฺธํฯ</p>


<p> จิ วีติหาเรฯ</p>


<p>โอฆาพฺยติหาเร คมฺยมาเน อญฺญปทเตฺถ วตฺตมานโต จิ โหติฯ เกสาเกสิ ทณฺฑาทณฺฑิ, จกาโร ‘‘จิสฺมิ’’นฺติ (๓.๖๖) วิเสสนโตฺถ, สุคนฺธิ, ทุคฺคนฺตีติ ปโยโค น ทิสฺสเตฯ</p>


<p> ลฺตฺวิตฺถิยูหิ โกฯ</p>


<p>ลฺตุปฺปจฺจยเนฺตหิ, อิตฺถิยมีการูการเนฺตหิ จ พหุลํ กปฺปจฺจโย โหติ อญฺญปทเตฺถฯ พหุกตฺตุโก, พหุกุมาริโก, พหุพฺรหฺมพนฺธุโก, พหุลํเตฺวว? สุพฺภูฯ</p>


<p> วาญฺญโตฯ</p>


<p>อเญฺญหิ  อญฺญปทเตฺถ โก วา พหุลํ โหติฯ พหุมาลโก, พหุมาโลฯ</p>


<p> อุตฺตรปเทฯ เอตมธิกตํ เวทิตพฺพํฯ</p>


<p> อิมสฺสิทํฯ</p>


<p>อุตฺตรปเท ปรโต อิมสฺส อิทํ โหติฯ อิทมฎฺฐิตา, อิทปฺปจฺจยตา, นิคฺคหีตโลโป ปสฺส จ ทฺวิภาโวฯ</p>


<p> ปุํ ปุมสฺส วาฯ ปุมสฺส ปุํ โหตุตฺตรปเท วิภาสาฯ ปุลฺลิงฺคํ, ปุมลิงฺคํฯ</p>


<p> ฎนฺตนฺตูนํฯ</p>


<p>เอสํ ฎ โหตุตฺตรปเท กฺวจิ วาฯ ภวมฺปติฎฺฐามยํ, ภควํมูลกา โน ธมฺมา, พหุลาธิการา ตราทีสุ จ ปเคว มหตฺตรี, รตฺตญฺญุมหตฺตํฯ</p>


<p> อฯ เอสํ อ โหตุตฺตรปเทฯ คุณวนฺตปติโฎฺฐ-สฺมิฯ</p>


<p> มนาทฺยาปาทีนโม มเย จฯ มนาทีนมาปาทีนํ จ โอ โหตุตฺตรปเท มเย จฯ มโนเสฎฺฐา, มโนมยา, รโชชลฺลํ, รโชมยํ, อาโปคตํ, อาโปมยํ, อนุยนฺติ ทิโสทิสํฯ</p>


<p> ปรสฺส สงฺขฺยาสุฯ</p>


<p>สงฺขฺยาสุตฺตรปเทสุ  ปรสฺส โอ โหติฯ ปโรสตํ, ปโรสหสฺสํ, สงฺขฺยาสูติ กิํ? ปรทตฺตูปชีวิโนฯ</p>


<p> ชเน ปุถสฺสุฯ</p>


<p>ชเน อุตฺตรปเท ปุถสฺส อุ โหติฯ อริเยหิ ปุถเควายํ ชโนติ ปุถุชฺชโนฯ</p>


<p> โส ฉสฺสาหายตเน วาฯ</p>


<p>อเห อายตเน จุตฺตรปเท ฉสฺส โส วา โหติฯ สาหํ ฉาหํ, สฬายตนํ, ฉฬายตนํฯ</p>


<p> ลฺตุปิตาทีนมารงรงฯ</p>


<p>ลฺตุปฺปจฺจยนฺตานํ ปิตาทีนญฺจ ยถากฺกมมารงรง วา โหนฺตุตฺตรปเท, สตฺถารทสฺสนํ, กตฺตารนิเทฺทโส, มาตรปิตโร, วาเตฺวว? สตฺถุทสฺสนํ, มาตาปิตโรฯ</p>


<p> วิชฺชาโยนิสมฺพนฺธานมา ตตฺร จเตฺถฯ</p>


<p>ลฺตุปิตาทีนํ วิชฺชาสมฺพนฺธีนํ โยนิสมฺพนฺธีนํ จ เตเสฺวว ลฺตุปิตาทีสุ วิชฺชาโยนิสมฺพนฺธิสุตฺตรปเทสุ จตฺถวิสเย อา โหติฯ โหตาโปตโร มาตาปิตโร, ลฺตุปิตาทีนํ เตฺวว? ปุตฺตภาตโร, ตเตฺรติ กิํ? ปิตุปิตามหา, จเตฺถติ กิํ? มาตุภาตา, วิชฺชาโยนิสมฺพนฺธานนฺติ กิํ? ทาตุภตฺตาโรฯ</p>


<p> ปุเตฺตฯ</p>


<p>ปุเตฺต  อุตฺตรปเท จตฺถวิสเย ลฺตุปิตาทีนํ วิชฺชาโยนิ สมฺพนฺธานมา โหติฯ ปิตาปุตฺตา, มาตาปุตฺตาฯ</p>


<p> จิสฺมิํฯ</p>


<p>จิปฺปจฺจยเนฺต อุตฺตรปเท อา โหติฯ เกสาเกสิ, มุฎฺฐามุฎฺฐิฯ</p>


<p> อิตฺถิยมฺภาสิตปุมิตฺถี ปุเมเวกเตฺถฯ</p>


<p>อิตฺถิยํ วตฺตมาเน เอกเตฺถ สมานาธิกรเณ อุตฺตรปเท ปเร ภาสิตปุมา อิตฺถี ปุเมว โหติฯ กุมารภริโย, ทีฆชโงฺฆ, ยุวชาโย, อิตฺถิยนฺติ กิํ? กลฺยาณี ปธานเมสํ กลฺยาณิปฺปธานา, ภาสิตปุเมติ กิํ? กญฺญาภริโย, อิตฺถีติ กิํ? คามณิกุลํ ทิฎฺฐิ อสฺส คามณิทิฎฺฐิ, เอกเตฺถติ กิํ? กลฺยาณิยา มาตา กลฺยาณิมาตาฯ</p>


<p> กฺวจิ ปจฺจเยฯ</p>


<p>ภาสิตปุมิตฺถี ปจฺจเย กฺวจิ ปุเมว โมติฯ พฺยตฺตตรา, พฺยตฺตตมาฯ</p>


<p> สพฺพาทโย วุตฺติมเตฺตฯ</p>


<p>อิตฺถิวาจกา สพฺพาทโย วุตฺติมเตฺต ปุเมว โหนฺติฯ ตสฺสา มุขํ ตมฺมุขํ, ตสฺสํ ตตฺร, ตาย ตโต, ตสฺสํ เวลายํ ตทาฯ</p>


<p> ชายาย ชยํ ปติมฺหิฯ</p>


<p>ปติมฺหิ ปเร ชายาย ชยํ โหติ, ชยมฺปตี, ‘ชานิปตี’ติ ปกตนฺตเรน สิทฺธํ, ตถา ‘ทมฺปตี, ชมฺปตี’ติฯ</p>


<p> สญฺญายมุโททกสฺสฯ</p>


<p>สญฺญายมุทกสฺสุตฺตรปเท  อุทาเทโส โหติฯ อุทธิ, อุทปานํฯ</p>


<p> กุมฺภาทีสุ วาฯ</p>


<p>กุมฺภาทีสุตฺตรปเทสุ อุทกสฺส อุทาเทโส วา โหติฯ อุทกุโมฺภ อุทกกุโมฺภ, อุทปโตฺต อุทกปโตฺต, อุทพินฺธุ อุทกพินฺธุ, อากติคโณ-ยํฯ</p>


<p> โสตาทีสูโลโปฯ</p>


<p>โสตาทีสุตฺตรปเทสุ อุทกสฺส อุสฺส โลโป โหติฯ ทกโสตํ, ทกรกฺขโสฯ</p>


<p> ฎ นญ สฺสฯ</p>


<p>อุตฺตรปเท นญ สทฺทสฺส ฎ โหติฯ อพฺราหฺมโณ, ญกาโร กิํ? เกวลสฺส มา โหตุ ปามนปุโตฺตฯ</p>


<p> อน สเรฯ</p>


<p>สราโท อุตฺตรปเท นญ สทฺทสฺส อน โหติฯ อนกฺขาตํฯ</p>


<p> นขาทโยฯ</p>


<p>นขาทโย สทฺทา อนน ฎาเทสา นิปจฺจเนฺตฯ นาสฺส ขมตฺถีติ นโข, อขมญฺญํ, สญฺญาสเทฺทสุ จ นิปฺผตฺติมตฺตํ ยถากถญฺจิ กตฺตพฺพํนาสฺส กุลมถีติ นกุโล, อกุลมญฺญํ, นข นกุล นปุํสกนกฺขตฺต นาก เอวมาทิฯ</p>


<p> นโค วาปฺปาณินิฯ</p>


<p>นคอิจฺจปฺปาณินิ  วา นิปจฺจเตฯ นโค รุโกฺข, นโค ปพฺพโต, อโค รุโกฺข, อโค ปพฺพโต, อปฺปาณินีติ กิํ? อโค วสโล สีเตนฯ</p>


<p> สหสฺส โส-ญฺญเตฺถฯ</p>


<p>อญฺญปทตฺถวุตฺถิมฺหิ สมาเส อุตฺตรปเท ปเร สหสฺส โส วา โหติฯ สปุโตฺต, สหปุโตฺต, อญฺญเตฺถติ กิํ? สห กตฺวา, สห ยุชฺฌิตฺวาฯ</p>


<p> สญฺญายํฯ</p>


<p>สหสฺสุตฺตรปเท โส โหติ สญฺญายํฯ สาสฺสตฺถํ, สปลาสํฯ</p>


<p> อปฺปจฺจเกฺขฯ</p>


<p>อปฺปจฺจเกฺข คมฺยมาเน สหสฺส โส โหตุตฺตรปเท, สาคฺคิ กโปโต, สปิสาจา วาตมณฺฑลิกาฯ</p>


<p> อกาเล สกเตฺถฯ</p>


<p>สกตฺถปฺปธานสฺส สหสทฺทสฺส อกาเล อุตฺตรปเท โส โหติฯ สมฺปนฺนํ พฺรหฺมํ สพฺรหฺมํ, สจกฺกํ นิเธหิ, สธุรํ ปาเชหิ, อกาเลติ กิํ? สห ปุพฺพณฺหํ, สหาปรณฺหํฯ</p>


<p> คนฺถนฺตาธิเกฺยฯ</p>


<p>คนฺถเนฺต  อาธิเกฺย จ วตฺตมานสฺส สหสฺส โส โหตุตฺตรปเทฯ สกลํ โชติมธีเต สมุหุตฺตํ, กาลโตฺถ อารโมฺภ, อาธิเกฺย-สโทณา ขารี, สมาสโก กหาปโณ, นิจฺจโตฺถยมารโมฺภฯ</p>


<p> สมานสฺส ปกฺขาทีสุ วาฯ</p>


<p>ปกฺขาทีสุตฺตรปเทสุ สมานสฺส โส โหติ วาฯ สปโกฺข สมานปโกฺข, สโชติ สมานโชติ, ปกฺขาทีสูติ กิํ? สมานสีโล, ปกฺข, โชติ, ชนปท, รตฺติ, ปตฺตินี, ปตฺตี, นาภิ, พนฺธุ พฺรหฺมจารี, นาม, โคตฺต, รูป, ฐาน, วณฺณ, วโย, วจน, ธมฺม, ชาติย, ฆจฺจฯ</p>


<p> อุทเร อิเยฯ</p>


<p>อุทเร อิเย ปเร ปรโต สมานสฺส โส วา โหติฯ โสทริโย, สมาโนทริโย, อิเยติ กิํ? สมาโนทรตาฯ</p>


<p> รีริกฺขเกสุฯ</p>


<p>เอเตสุ สมานสฺส โส โหติฯ สรี, สริโกฺข, สริโสฯ</p>


<p> สพฺพาทีนมาฯ</p>


<p>รีริกฺขเกสุ สพฺพาทีนมา โหติฯ ยาที, ยาทิโกฺข, ยาทิโสฯ</p>


<p> นฺตกิมิมานํ ฎากีฎีฯ</p>


<p>รีริกฺขเกสุ  นฺตสทฺท กิํสทฺท อิมสทฺทานํ ฎากีฎี โหนฺติ ยถากฺกมํฯ ภวาที, ภวาทิโกฺข, ภวาทิโส, กีที, กีทิโกฺข, กีทิโส, อีที, อีทิโกฺข, อีทิโสฯ</p>


<p> ตุมฺหามฺหานํ ตาเมกสฺมิํฯ</p>


<p>รีริกฺขเกสุ ตุมฺหามฺหานํ ตามา โหเนฺตกสฺมิํ ยถากฺกมํฯ ตาที, ตาทิโกฺข, ตาทิโส, มาที, มาทิโกฺข, มาทิโสฯ เอกสฺมินฺติ กิํ? ตุมฺหาที, อมฺหาที, ตุมฺหาทิโกฺข, อมฺหาทิโกฺข, ตุมฺหาทิโส, อมฺหาทิโสฯ</p>


<p> ตํ มมญฺญตฺรฯ</p>


<p>รีริกฺขกนฺตโต อญฺญสฺมิํ อุตฺตรปเท ตุมฺหามฺหานเมกสฺมิํ ตํมํ โหนฺติ ยถากฺกมํ, ตนฺทีปา, มนฺทีปา, ตํสรณา, มํสรณา, ตโยฺยโค, มโยฺยโคติ พินฺทุโลโปฯ</p>


<p> เวตเสฺสฎฯ</p>


<p>รีริกฺขเกเสฺวตเสฺสฎ วา โหติ, เอที, เอตาที, เอทิโกฺข, เอตาทิโกฺข, เอทิโส, เอตาทิโสฯ</p>


<p> วิธาทีสุ ทฺวิสฺส ทุฯ</p>


<p>ทฺวิสฺส ทุ โหติ วิธาทีสุ, ทุวิโธ, ทุปฎฺฎํ เอวมาทิฯ</p>


<p> ทิ คุณาทีสุฯ</p>


<p>คุณาทีสุ ทฺวิสฺส ทิ โหติ, ทฺวิคุณํ, ทิรตฺติ, ทิคุ เอวมาทิฯ</p>


<p> ตีสฺวฯ</p>


<p>ตีสุ  ทฺวิสฺส อโหติฯ ทฺวตฺติกฺขตฺตุํ, ทฺวิตฺติปตฺตปุราฯ</p>


<p> อา สงฺขฺยายาสตาโท-นญฺญเตฺถฯ</p>


<p>สงฺขฺยายมุตฺตรปเท ทฺวิสฺส อา โหติ อสตาโท อนญฺญธตฺถฯ ทฺวาทส, ทฺวาวีสติ ทฺวตฺติํส, สงฺขฺยายนฺติ กิํ? ทิรตฺตํ, อสตาโทติ กิํ? ทิสตํ, ทิสหสฺสํฯ อนญฺญเตฺถติ กิํ? ทฺวิทสาฯ</p>


<p> ติเสฺสฯ</p>


<p>สงฺขฺยายมุตฺตรปเท ติสฺส เอ โหติ อสตาโท อนญฺญเตฺถ, เตรส, เตวีส, เตตฺติํส, สงฺขฺยายํเตฺวว? ติรตฺตํ, อสตาโทเตฺวว? ติสตํ, อนญฺญเตฺถเตฺวว? ติจตุกาฯ</p>


<p> จตฺตาลีสาโท วาฯ</p>


<p>ติเสฺส วา โหติ จตฺตาลีสาโท, เตจตฺตาลาสํ ติจตฺตาลีสํ, เตปญฺญาสํ ติปญฺญาสํ, เตสฎฺฐิ ติสฎฺฐิ, เตสตฺตติ ติสตฺตติ, เตอสีติ ติยาสีติ, เตนวุติ ตินวุติ, อสตาโทเตฺวว? ติสตํฯ</p>


<p> ทฺวิสฺสา จฯ</p>


<p>อสตาโท-นญฺญเตฺถ จตฺตาลีสาโท ทฺวิเสฺส วา โหติ อา จฯ เทฺวจตฺตาลีสํ, ทฺวาจตฺตาลีสํ ทฺวิจตฺตาลีสํ, เทฺวปญฺญาสํ, ทฺวาปญฺญาสํ ทฺวิปญฺญาสํ อิจฺจาทิฯ</p>


<p> พาจตฺตาลีสาโทฯ</p>


<p>ทฺวิสฺส  พา วา โหติ อจตฺตาลีสาโท-นญฺญเตฺถฯ พารส ทฺวาทส, พาวีสติ ทฺวาวีสติ, พตฺติํส ทฺวตฺติํส, อจตฺตาลีสาโทติ กิํ? ทฺวิจตฺตาลีสํฯ</p>


<p> วีสติทเสสุ ปญฺจสฺส ปณฺณปนฺนาฯ</p>


<p>วีสติทเสสุ ปเรสุ ปญฺจสฺส ปณฺณปนฺนา โหนฺติ วา ยถากฺกมํฯ ปณฺณวีสติ ปญฺจวีสติ, ปนฺนรสฺว ปญฺจทสฯ</p>


<p> จตุสฺส จุโจ ทเสฯ</p>


<p>จตุสฺส จุโจ โหนฺติ วา ทสสเทฺท ปเรฯ จุทฺทส, โจทฺทส, จตุทฺทสฯ</p>


<p> ฉสฺส โสฯ</p>


<p>ฉสฺส โสอิจฺจยมาเทโส โหติ ทสสเทฺท ปเรฯ โสฬสฯ</p>


<p> เอกฎฺฐานมาฯ</p>


<p>เอกอฎฺฐานํ อา โหติ ทเส ปเรฯ เอกาทส, อฎฺฐารสฯ</p>


<p> ร สงฺขฺยาโต วาฯ</p>


<p>สงฺขฺยาโต ปรสฺส ทสสฺส ร โหติ วิภาสาฯ เอการส เอกาทส, พารส ทฺวาทส, ปนฺนรส ปญฺจทส, สตฺตรส สตฺตทส, อฎฺฐารส อฎฺฐาทส, ปนฺนพาเทเสสุ นิจฺจํ, อิธ น โหติ จตุทฺทสฯ</p>


<p> ฉตีหิ โฬ จฯ</p>


<p>ฉตีหิ  ปรสฺส ทสสฺส โฬ โหติ โร จ, โสฬส โสรส, เตฬส เตรสฯ</p>


<p> จตุตฺถ ตติยาน มฑฺฒุฑฺฒติยาฯ</p>


<p>อฑฺฒา ปเรสํ จตุตฺถตติยานํ อุฑฺฒติยา โหนฺติ ยถากฺกมํฯ อเฑฺฒน จตุโตฺถ อฑฺฒุโฑฺฒ, อเฑฺฒน ตติโย อฑฺฒติโย, กถํ อฑฺฒเตโยฺยติ? สกเตฺถ เณฺย อุตฺตรปทวุฑฺฒิฯ</p>


<p> ทุติยสฺส สห ทิยฑฺฒทิวฑฺฒาฯ</p>


<p>อฑฺฒา ปรสฺส ทุติยสฺส สห อฑฺฒสเทฺทน ทิยฑฺฒทิวฑฺฒา โหนฺติฯ อเฑฺฒน ทุติโย ทิยโฑฺฒ, ทิวโฑฺฒ วาฯ</p>


<p> สเร กท กุสฺสุตฺตรเตฺถฯ</p>


<p>กุสฺสุตฺตรปทเตฺถ วตฺตมานสฺส สราโท อุตฺตรปเท กทาเทโส โหติฯ กทนฺนํ, กทสนํ, สเรติ กิํ? กุปุโตฺต, อุตฺตรเตฺถติ กิํ? กุโอโฑฺฒ ราชาฯ</p>


<p> กาปฺปเตฺถฯ</p>


<p>อปฺปเตฺถ วตฺตมานสฺส กุสฺส กา โหติ อุตฺตรปทเตฺถ, อปฺปกํ ลวณํ กาลวณํฯ</p>


<p> ปุริเส วาฯ</p>


<p>กุสฺส ปุริเส กา โหติ วาฯ กาปุริโส กุปุริโส, อยมปฺปตฺตวิภาสา, อปฺปเตฺถ ตุ ปุเพฺพน นิจฺจํ โหติ อีสํ ปุริโส กาปุริโสฯ</p>


<p> ปุพฺพาปรชฺชสายมเชฺฌหาหสฺส โณฺหฯ</p>


<p>ปุพฺพาทีหุตฺตรปทสฺส  อหสฺส ณฺหาเทโส โหติ, ปุพฺพโณฺห, อปรโณฺห, อชฺชโณฺห, สายโณฺห, มชฺฌโณฺห (ปโณฺห)ฯ</p>

</p>

</p>





