<h1>๑๒. อนาปตฺติวโคฺค</h1>
<p> ‘‘เย  เต, ภิกฺขเว, ภิกฺขู อนาปตฺติํ อาปตฺตีติ ทีเปนฺติ เต, ภิกฺขเว, ภิกฺขู พหุชนอหิตาย ปฎิปนฺนา พหุชนอสุขาย, พหุโน ชนสฺส อนตฺถาย อหิตาย ทุกฺขาย เทวมนุสฺสานํฯ พหุญฺจ เต, ภิกฺขเว, ภิกฺขู อปุญฺญํ ปสวนฺติ, เต จิมํ สทฺธมฺมํ อนฺตรธาเปนฺตี’’ติฯ ปฐมํฯ</p>


<p> ‘‘เย เต, ภิกฺขเว, ภิกฺขู อาปตฺติํ อนาปตฺตีติ ทีเปนฺติ เต, ภิกฺขเว, ภิกฺขู พหุชนอหิตาย ปฎิปนฺนา พหุชนอสุขาย, พหุโน ชนสฺส อนตฺถาย อหิตาย ทุกฺขาย เทวมนุสฺสานํฯ พหุญฺจ เต, ภิกฺขเว, ภิกฺขู อปุญฺญํ ปสวนฺติ, เต จิมํ สทฺธมฺมํ อนฺตรธาเปนฺตี’’ติฯ ทุติยํฯ</p>


<p> ‘‘เย เต, ภิกฺขเว, ภิกฺขู ลหุกํ อาปตฺติํ ครุกา อาปตฺตีติ ทีเปนฺติ…เป.… ครุกํ อาปตฺติํ ลหุกา อาปตฺตีติ ทีเปนฺติ…เป.… ทุฎฺฐุลฺลํ อาปตฺติํ อทุฎฺฐุลฺลา อาปตฺตีติ ทีเปนฺติ…เป.… อทุฎฺฐุลฺลํ อาปตฺติํ ทุฎฺฐุลฺลา อาปตฺตีติ ทีเปนฺติ…เป.… สาวเสสํ อาปตฺติํ อนวเสสา อาปตฺตีติ ทีเปนฺติ…เป.… อนวเสสํ  อาปตฺติํ สาวเสสา อาปตฺตีติ ทีเปนฺติ…เป.… สปฺปฎิกมฺมํ อาปตฺติํ อปฺปฎิกมฺมา อาปตฺตีติ ทีเปนฺติ…เป.… อปฺปฎิกมฺมํ อาปตฺติํ สปฺปฎิกมฺมา อาปตฺตีติ ทีเปนฺติ เต, ภิกฺขเว, ภิกฺขู พหุชนอหิตาย ปฎิปนฺนา พหุชนอสุขาย, พหุโน ชนสฺส อนตฺถาย อหิตาย ทุกฺขาย เทวมนุสฺสานํฯ พหุญฺจ  เต, ภิกฺขเว, ภิกฺขู อปุญฺญํ ปสวนฺติ, เต จิมํ สทฺธมฺมํ อนฺตรธาเปนฺตี’’ติฯ ทสมํฯ</p>


<p> ‘‘เย เต, ภิกฺขเว, ภิกฺขู อนาปตฺติํ อนาปตฺตีติ ทีเปนฺติ เต, ภิกฺขเว, ภิกฺขู พหุชนหิตาย ปฎิปนฺนา พหุชนสุขาย, พหุโน ชนสฺส อตฺถาย  หิตาย สุขาย เทวมนุสฺสานํฯ พหุญฺจ เต, ภิกฺขเว, ภิกฺขู ปุญฺญํ ปสวนฺติ, เต จิมํ สทฺธมฺมํ ฐเปนฺตี’’ติฯ เอกาทสมํฯ</p>


<p> ‘‘เย  เต, ภิกฺขเว, ภิกฺขู อาปตฺติํ อาปตฺตีติ ทีเปนฺติ เต, ภิกฺขเว, ภิกฺขู พหุชนหิตาย ปฎิปนฺนา พหุชนสุขาย, พหุโน ชนสฺส อตฺถาย หิตาย สุขาย เทวมนุสฺสานํฯ พหุญฺจ เต, ภิกฺขเว, ภิกฺขู ปุญฺญํ ปสวนฺติ, เต จิมํ สทฺธมฺมํ ฐเปนฺตี’’ติฯ ทฺวาทสมํฯ</p>


<p> ‘‘เย เต, ภิกฺขเว, ภิกฺขู ลหุกํ อาปตฺติํ ลหุกา อาปตฺตีติ ทีเปนฺติ… ครุกํ อาปตฺติํ ครุกา อาปตฺตีติ ทีเปนฺติ… ทุฎฺฐุลฺลํ อาปตฺติํ ทุฎฺฐุลฺลา อาปตฺตีติ ทีเปนฺติ… อทุฎฺฐุลฺลํ อาปตฺติํ อทุฎฺฐุลฺลา อาปตฺตีติ ทีเปนฺติ… สาวเสสํ อาปตฺติํ สาวเสสา อาปตฺตีติ ทีเปนฺติ… อนวเสสํ อาปตฺติํ อนวเสสา อาปตฺตีติ ทีเปนฺติ… สปฺปฎิกมฺมํ อาปตฺติํ สปฺปฎิกมฺมา อาปตฺตีติ ทีเปนฺติ… อปฺปฎิกมฺมํ อาปตฺติํ อปฺปฎิกมฺมา อาปตฺตีติ ทีเปนฺติ เต, ภิกฺขเว, ภิกฺขู พหุชนหิตาย ปฎิปนฺนา พหุชนสุขาย, พหุโน ชนสฺส อตฺถาย หิตาย สุขาย เทวมนุสฺสานํฯ พหุญฺจ เต, ภิกฺขเว, ภิกฺขู ปุญฺญํ ปสวนฺติ, เต จิมํ สทฺธมฺมํ ฐเปนฺตี’’ติฯ วีสติมํฯ</p>

</p>





