<h1>เอกจตฺตาลีสติม ปริเจฺฉท</h1>
<h3>ทฺวิราชโก</h3>
<ol>
<li>
มหานาคนรินฺทสฺส  
, ภาคิเนโยฺย สุภาคิโย;  
  
โส อคฺคโพธิราชาสิ, อคฺคโพธิคตาสโยฯ  
</li>
  
<li>
เตเชน พาหุํ โสเมฺมน, จนฺทํ สมฺปุณฺณมณฺฑลํ;  
  
สุเมรุมจลเนฺตน, คมฺภิเรน มโหทธิํฯ  
</li>
  
<li>
วสุนฺธรา ปกเมฺปน, มารุตํ สมฺปวุตฺติยา;  
  
พุทฺธิยามรมนฺตารํ, สุทฺธิยา สรทมฺพรํฯ  
</li>
  
<li>
กามโภเคน เทวินฺท, มเตฺถน จ นริสฺสรํ;  
  
ธเมฺมน สุทฺธวาเสฎฺฐํ, วิกฺกเมน มิคาธิปํฯ  
</li>
  
<li>
ราชธเมฺมหิ รเชฺชหิ, จกฺกวตฺตินริสฺสรํ;  
  
เวสฺสนฺตรญฺจ ทาเนน, อนุคนฺตฺวา ชเน สุโตฯ  
</li>
  
<li>
มาตุลํ อุปราชเวฺห, ภาตรํ ยุวราชเก;  
  
ภาคิเนยฺยญฺจ มลย-ราชฐาเน ฐเปสิ โสฯ  
</li>
  
<li>
ฐานนฺตเร ยถาโยคํ-เสฎฺฐามเจฺจ ฐเปสิ จ;  
  
ชนํ สงฺคหวตฺถูหี, ราชธเมฺมหิ จคฺคหิฯ  
</li>
  
<li>
เทสํ สโยคฺคํ ปาทาสิ, ยุวราชสฺส ทกฺขิณํ;  
  
วสํ ตตฺถ สิรีวฑฺฒ-มานวาปิํ สคาหยิฯ  
</li>
  
<li>
กตฺวา คิริวิหารญฺจ, สงฺฆิกํ ตสฺส ทาปยิ;  
  
เขตฺตานํ ทฺวิสตํ สงฺฆ-โภคตฺถาย มหามติฯ  
</li>
  
<li>
อทา มลยราชสฺส, ทาฐานามํ สธีตรํ;  
  
ปริเวณํ สีริสงฺฆ-โพธินามญฺจ การยิฯ  
</li>
  
<li>
มหาสิวสฺส กาเรสิ, ปริเวณํ สนามกํ;  
  
ปริวาโร’ปิ ตสฺสาสิ, เอวํ ปุญฺญปรายโนฯ  
</li>
  
<li>
กตฺวา สาธุปจาเรน, โปราณํ สงฺคหํ วิธิํ;  
  
อนฺตรายํ วิโสเธตุํ, ชิณฺณญฺจ ปฎิสงฺขริฯ  
</li>
  
<li>
กวโย  
ตสฺส รชฺชมฺหิ, สีหฬาย นิรุตฺติยา;  
  
กาเวเยฺย พหุเก’กาสุํ, วิจิตฺรนยาสาลิโนฯ  
</li>
  
<li>
วิหาเร ทกฺขิเณ กาสิ, ปาสาทํ สุมโนหรํ;  
  
อกา นวหิ วเสฺสหิ, ทิเป กณฺฎกโสธนํฯ  
</li>
  
<li>
กุรุนฺทนามํ กาเรตฺวา, วิหารํ สพฺพสงฺฆิกํ;  
  
วาปิํ ตนฺนามกํ นาฬิ-เกรารามํ ติโยชนํฯ  
</li>
  
<li>
มหาสิววฺหเย เจว, สสฺสํ การยิตุํ อทา;  
  
ลาภสกฺการสมฺมาน-มารามิกสตํ ตทาฯ  
</li>
  
<li>
วิหารํ ตํ สมีปมฺหิ, กตฺวา อมฺพิลปสฺสวํ;  
  
คามํ ตนฺนามกํ จาทา, เถริยานํ ตปสฺสีนํฯ  
</li>
  
<li>
อุตฺตรวลฺลิวิหารสฺส, รตนํ ทีฆวณฺณิตํ;  
  
ทตฺวา คามํ ปติเฎฺฐสิ, สตฺถุพิมฺพํ สิลามยํฯ  
</li>
  
<li>
เกฬิวาเต จ กาเรสิ, สุมนํ นาม ปพฺพตํ;  
  
มหาเตลวฎํโพธิ-ฆเร ปาสาณเวทิกํฯ  
</li>
  
<li>
กาเรตฺวา โลหปาสาทํ, ปาสาทมหเน อทา;  
  
ฉตฺติํสานํ สหสฺสานํ, ภิกฺขูนํ โส ติจีวรํฯ  
</li>
  
<li>
คามํ ทตฺวา นิโยเชสิ, อารกฺขํ ธีตุ นามกํ;  
  
หตฺถิกุจฺฉิวิหาเรปิ, ปาสาทํ กาสิ พุทฺธิมาฯ  
</li>
  
<li>
ทาฐา สิวสฺส ฐตฺวาน, โอวาเท สาธุ ภิกฺขุโน;  
  
สมาจรโนฺต ธเมฺมน, สกฺกจฺจํ ตมุปฎฺฐหิฯ  
</li>
  
<li>
มูคเสนาปติํ จากา, วิหารํ โส วิสาลกํ;  
  
คามํ ลชฺชิกเมตสฺส, ทาส โภคาย’ทาสิ จฯ  
</li>
  
<li>
มหานาคสฺส ปุญฺญตฺถํ, รโญฺญ ตํนามกํ อกา;  
  
มหาเถรสฺส ตญฺจา’ทา, ราชา เตปิฎกสฺส โสฯ  
</li>
  
<li>
อตฺตโน สทิสานญฺจ, โยคีนํ วิคตาลโย;  
  
ภิกฺขูนํ จตุสฎฺฐีนํ, วิหารํ ตํ ตทา อทาฯ  
</li>
  
<li>
กตฺวา ตเสฺสว มหา-ปริเวณนิวาสิโน;  
  
ภิโนฺนรุทีปํ ทตฺวาน, วฎฺฎกาการปิฎฺฐิโตฯ  
</li>
  
<li>
ทกฺขิณคีริทฬฺหเวฺห, มหานาเค จ ปพฺพเต;  
  
กาฬวาปาทิเก จา’กา, วิหาเร โปสถาลเยฯ  
</li>
  
<li>
วิหาเร  
อภเย’กาสิ, มหาโปกฺขรณิํ ตถา;  
  
เจติยปพฺพเต จากา, นาคโสณฺฑิํ ถิโรทิกํฯ  
</li>
  
<li>
มหินฺทตฎวาวิญฺจ, การาเปตฺวาน สาธุกํ;  
  
เอติสฺสา มริยาทาย, เถรํ เนตุํ นิโยชยิฯ  
</li>
  
<li>
มหามหินฺท เถรมฺหิ, ตํฐานสมุปาคโต;  
  
ตรจฺฉา เอว เนตุนฺติ, กติกเญฺจว การยิฯ  
</li>
  
<li>
ฉตฺตํ โสณฺณญฺจ กาเรสิ, นิกาเยสุปิ ตีสุ โส;  
  
สตฺตาฎฺฐนว วาเรสุ, มหคฺฆรตเนหิ จฯ  
</li>
  
<li>
มหาตูเป จตุพฺพีส-ภารํ ฉตฺตํ สุวณฺณยํ;  
  
ตตฺถ ตตฺถ จ ปูเชสิ, มหคฺฆํ รตนุตฺตมํฯ  
</li>
  
<li>
ทาฐาธาตุฆรํ กตฺวา, วิจิตฺรรตนุชฺชลํ;  
  
กาสิ เหมกรณฺฑญฺจ, โลหนาวญฺจ ปาฬิยํฯ  
</li>
  
<li>
มณิเมขลนามญฺจ, พนฺธาเปสิ สพนฺธนํ;  
  
มหามาติญฺจ คเณฺหสิ, มณิหีรกวาปิยํฯ  
</li>
  
<li>
ตทา เอโก มหาเถโร, โชติปาลกนามโก;  
  
ปราเชสิ วิวาเทน, ทีเป เวตุลฺลวาทิโนฯ  
</li>
  
<li>
ทาฐาปภุตินาโม’ถ, อาทิปาโท’ติลชฺชิโต;  
  
หตฺถมุกฺขิปฺปิ ตํ หนฺตุํ, คโณฺฑ สญฺชายิ ตํขเณฯ  
</li>
  
<li>
ราชา ตสฺมิํ ปสีทิตฺวา, วิหาเรเยว วาสยิ;  
  
มาเนน ตํ อนาคมฺม, ทาฐาปภูมโต กิรฯ  
</li>
  
<li>
ทตฺวา มหาทิปาทตฺตํ, ภาคิเนยฺยคฺคโพธิโน;  
  
รกฺขิตุํ ตํ นิโยเชสิ, เถรํ โสปิ ตมาจริฯ  
</li>
  
<li>
นีลเคหปริเจฺฉทํ, กตฺวา ตเสฺสว โส อทา;  
  
กเตฺววํ พหุธา ปุญฺญํ, จตุตฺติํเส สเม มโตฯ  
</li>
  
<li>
อคฺคโพธิ ตโต อาสิ, ราชา ปุพฺพสฺส ราชิโน;  
  
มหลฺลกตฺตานํ ขุทฺท-นาเมน ปริทีปยุํฯ  
</li>
  
<li>
โส ทีปํ ปริปาเลสิ, ปุพฺพจาริตฺตโกวิโท;  
  
อกาสิ จ มเหสิํ โส, มาตุลธีตุมตฺตโนฯ  
</li>
  
<li>
สงฺฆภทฺทํ อสิคฺคาหํ, กาสิ พนฺธุํ มเหสิยา;  
  
ยถารหมทา เจว, ฐานนฺตรมนาลโยฯ  
</li>
  
<li>
กตฺวา  
เวฬุวนํ ราชา, สาคลีนํ นิโยชยี;  
  
ชมฺพุรนฺตรคลฺลญฺจ, กาสิ มาติกปิฎฺฐิกํฯ  
</li>
  
<li>
รโญฺญ ตเสฺส’ว รชฺชมฺหิ, กาลิเงฺคสุ มหีปติ;  
  
สตฺตานํ มรณํ ยุเทฺธ, ทิสฺวา สํวิคฺคมานโสฯ  
</li>
  
<li>
อิมํ ทีปมุปาคมฺม, ปพฺพชฺชา กตนิจฺฉโย;  
  
โชติปาลมฺหิ ปพฺพชิ, ราชา สกฺกาสิ ตํ จิรํฯ  
</li>
  
<li>
ปธานฐานํ ตสฺส’กา, วิหาเร มตฺตปพฺพเต;  
  
ตสฺสามโจฺจ มเหสี จ, ตเถวา’คมฺม ปพฺพชุํฯ  
</li>
  
<li>
รโญฺญ มเหสี สุตฺวาน, ตสฺส ปพฺพชฺชมุตฺตมํ;  
  
สกฺกจฺจํ ตมุปฎฺฐาสิ, รตนวฺหญฺจ การยิฯ  
</li>
  
<li>
อทา ราชา อมจฺจสฺส, ปาจีนกณฺฑราชิยํ;  
  
เวตฺตวาสวิหารญฺจ, โส’ทา สงฺฆสฺส ตํ ยติฯ  
</li>
  
<li>
ราชเตฺถเรมเต ราชา, โสจิตฺวา ปริเทวิย;  
  
ปธานฐานํ กาเรสิ, จูฬคลฺลวิหารเกฯ  
</li>
  
<li>
ปลํนครคเญฺจว, ตสฺส ฐานญฺหิ การยิ;  
  
เอวํ ตทตฺถํ ปุญฺญานิ, พหูนิ’ปิ มหีปติฯ  
</li>
  
<li>
โชติปาลิต เถรมฺหิ, ตูปารามมฺหิ เจติยํ;  
  
วนฺทมาเน ปภิชฺชิตฺวา, ภาโค ตํ ปุรโต ปติฯ  
</li>
  
<li>
ปโกฺกสิตฺวาน ราชานํ, เถโร ทเสฺสสิ ทุกฺขิโต;  
  
ราชา ทิสฺวาว สํวิโคฺค, กมฺมํ ปฎฺฐปิ ตํขเณฯ  
</li>
  
<li>
ทกฺขิณกฺขกธาตุํ โส, โลหปาสาทกุจฺฉิยํ;  
  
สารกฺขํ ฐปยิตฺวาน, รตฺตินฺทิวมปูชยิฯ  
</li>
  
<li>
นวกเมฺม จิรายเนฺต, ถูปารามมฺหิ เทวตา;  
  
สุปินํ ตสฺส ทเสฺสสุํ, รตฺติมารามิกา วิยฯ  
</li>
  
<li>
สเจ ราชา ปปเญฺจติ, กาตุํ ธาตุฆรํ มยํ;  
  
ธาตุํ คเหตฺวา คจฺฉาม, ยตฺถตตฺถา’ติ ตํขเณฯ  
</li>
  
<li>
ราชา ปพุโทฺธ สํวิโคฺค, น จิเรเนว การยิ;  
  
กมฺมํ ธาตุฆเรสพฺพํ, จิตฺตกมฺมาทิสญฺญุตฺตํฯ  
</li>
  
<li>
จตโสฺส ปฎิมาโย จ, ปลฺลเงฺก จ สิลามเย;  
  
เหมจฺฉตฺตํ สิลาทนฺต-กมฺมํ เคหมฺหิ สพฺพโสฯ  
</li>
  
<li>
มหามจฺจาทโย’กํสุ  
, กรณฺฑานํ สตํ นว;  
  
เทวานํปิยติสฺสสฺส, กมฺมญฺจ นิขิลํ นวํฯ  
</li>
  
<li>
สพฺพุสฺสาเหน กาเรตฺวา, มหาปูชํ ยถารหํ;  
  
อาเนตฺวา โลหปาสาทา, ธาตุํ สพฺพาทเรน โสฯ  
</li>
  
<li>
โชติปาลํ มหาเถรํ, สสงฺฆํ ปริวาริย;  
  
ปริหาเรน วเฑฺฒสิ, ธาตุํ ธาตุกรณฺฑเกฯ  
</li>
  
<li>
ธาตุเคหสฺส ปาทาสิ, ลงฺกาทีปํ สหตฺตนา;  
  
ลาภคฺคาม-มทา ตสฺสา, รกฺขกานํ มเหสิยาฯ  
</li>
  
<li>
นาคทีปมฺหิ เคหญฺจ, ราชายตนธาตุยา;  
  
อุณฺณโลมฆรเญฺจว, ฉตฺตมามลเจติเยฯ  
</li>
  
<li>
ตตฺถ คามํ วิหารสฺส, ยาคุทานาย’ทาสิ จ;  
  
วิหารสฺส’ภยสฺสา’ทา, คามมงฺคณสาลกํฯ  
</li>
  
<li>
นามํ กตฺวาน โส’กาสิ, อตฺตโน จ มเหสิยา;  
  
ทาฐคฺคโพธิมาวาสํ, วิหาเร อตยุตฺตเรฯ  
</li>
  
<li>
เทวี กปาลนาคํ สา, วิหารํ สาธุการิย;  
  
ตเสฺส’วาทา วิหารสฺส, สมฺปนฺนจตุปจฺจยํฯ  
</li>
  
<li>
เคหํ เชตวเน กาสิ, ราชา ราชตจุมฺพฎํ;  
  
อุทปานํ มณาเปสิ, โสว โพธิฆรนฺติเกฯ  
</li>
  
<li>
คงฺคาตฎํ วลาหสฺสํ, วาปิํ คิริตฎญฺจกา;  
  
มหาปาฬิํปิ วเฑฺฒสิ, ภตนาวญฺจ การยิฯ  
</li>
  
<li>
ภิกฺขูนีนํ มเหสี จ, ภตฺตวํสํ สมาทิสิ;  
  
เอวํ ปุญฺญานิ กตฺวา โส, ทิวํ’คา ทสเม สเมฯ  
</li>
  
<li>
เอวํ ปุญฺญรตา นราธิปตโย สมฺปนฺนโภคา คมุํ;  
  
มจฺจุเสฺสว วสํ ตโตหิ มติมา สมฺมา ภวสฺสีทิสํ;  
  
ปสฺสโนฺต นิยมํ วิหาย วิธินา สพฺพํ ภเว สงฺคติํ;  
  
นิพฺพานาภิมุโข จเรยฺย ธิติมา ปพฺพชฺชมชฺฌูปโคฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ทฺวิราชโก นาม  
</li>
  
เอกจตฺตาลีสติโม ปริเจฺฉโทฯ  
</li>
  
  
  
  
  