<h1>ปญฺจโม ปริเจฺฉโท</h1>
<h3>๕. ภูมิปุคฺคลกถา</h3>
<ol>
<li>
อิโต ปรํ ปวกฺขามิ, ภูมิปุคฺคลเภทโต;  
  
จิตฺตานํ ปน สเพฺพสํ, กมโต สงฺคหํ กถํฯ  
</li>
  
<li>
นิรยญฺจ ติรจฺฉานโยนิ เปตาสุรา ตถา;  
  
จตุราปายภูมีติ, กาเม ทุคฺคติโย มตาฯ  
</li>
  
<li>
จาตุมหาราชิกา จ, ตาวติํสา จ ยามกา;  
  
ตุสิตา เจว นิมฺมานรติโน วสวตฺติโนฯ  
</li>
  
<li>
ฉเฬเต เทวโลกา จ, มานวาติ จ สตฺตธา;  
  
กามสุคติโย เจกาทสธา  
กามภูมิโย  
ฯ  
</li>
  
<li>
พฺรหฺมานํ ปาริสชฺชา จ, ตถา พฺรหฺมปุโรหิตา;  
  
มหาพฺรหฺมา จ ติวิธา,  
ปฐมชฺฌานภูมิโย  
ฯ  
</li>
  
<li>
ปริตฺตาภาปฺปมาณาภา, ตเถวาภสฺสราติ จ;  
  
ทุติยชฺฌานภูมิ  
จ, ติวิธาว ปกาสิตาฯ  
</li>
  
<li>
ปริตฺตสุภาปฺปมาณาสุภา จ สุภกิณฺหกา;  
  
ติวิธาปิ ปวุจฺจนฺติ,  
ตติยชฺฌานภูมิโย  
ฯ  
</li>
  
<li>
เวหปฺผลา  
  
อสญฺญี จ, สุทฺธาวาสา จ ปญฺจธา;  
  
อิเจฺจตา ปน สตฺตาปิ,  
จตุตฺถชฺฌานภูมิโย  
ฯ  
</li>
  
<li>
อวิหา จ อตปฺปา จ, สุทสฺสา จ สุทสฺสิโน;  
  
อกนิฎฺฐาติ ปเญฺจเต,  
สุทฺธาวาสา  
ปกาสิตาฯ  
</li>
  
<li>
อิติ โสฬสธา ภินฺนา, พฺรหฺมโลกา ปวุจฺจเร;  
  
รูปิพฺรหฺมานมาวาสา,  
รูปาวจรภูมิโย  
ฯ  
</li>
  
<li>
อากาสานญฺจายตนนามาทีหิ ปกาสิตา;  
  
อรูปิพฺรหฺมโลกา จ, จตุธา  
รูปภูมิโย  
ฯ  
</li>
  
<li>
โสตาปนฺนาทิเภเทน, จตุธา  
นุตฺตรา  
มตา;  
  
ปญฺจติํส ปนิเจฺจวํ, สพฺพถาปิ จ ภูมิโยฯ  
</li>
  
<li>
ชายนฺติ จตุราปาเย, ปาปปากาย สนฺธิยา;  
  
กามาวจรเทเวสุ, มหาปาเกหิ ชายเรฯ  
</li>
  
<li>
อเหตุกา ปุญฺญปากาเหตุเกน ตุ ชายเร;  
  
ภุมฺมเทวมนุเสฺสสุ, มหาปาเกหิ เจตเรฯ  
</li>
  
<li>
วิปากํ ปฐมชฺฌานํ, ปฐมชฺฌานภูมิยํ;  
  
ทุติยํ ตติยเญฺจว, ทุติยชฺฌานภูมิยํฯ  
</li>
  
<li>
ตติยมฺหิ จตุตฺถํ ตุ, จตุตฺถมฺหิ จ ปญฺจมํ;  
  
อารุปฺปา จ กเมเนว, อารุเปฺป โหนฺติ สนฺธิโยฯ  
</li>
  
<li>
กายวาจามโนทฺวาเร, กมฺมํ ปาณวธาทิกํ;  
  
กตฺวา ปาปกจิเตฺตหิ, ชายนฺตาปายภูมิยํฯ  
</li>
  
<li>
กายวาจามโนทฺวาเร, ทานํ สีลญฺจ ภาวนํ;  
  
กามปุเญฺญหิ กตฺวาน, กามสุคติยํ สิยุํฯ  
</li>
  
<li>
ปริตฺตํ มชฺฌิมํ ฌานํ, ปณีตญฺจ ยถากฺกมํ;  
  
ภาเวตฺวา ติวิธา โหนฺติ, ตีสุ ภูมีสุ โยคิโนฯ  
</li>
  
<li>
เวหปฺผเลสุ  
ชายนฺติ, ภาเวตฺวา ปญฺจมํ ตถา;  
  
สญฺญาวิราคตเญฺจว, ภาเวตฺวาสญฺญิภูมิยํฯ  
</li>
  
<li>
สุทฺธาวาเสสุ  
ชายนฺติ, อนาคามิกปุคฺคลา;  
  
อารุปฺปานิ จ ภาเวตฺวา, อรูเปสุ ยถากฺกมํฯ  
</li>
  
<li>
โลกุตฺตรํ ตุ ภาเวตฺวา, ยถาสกมนนฺตรํ;  
  
สมาปตฺติกฺขเณ เจว, อเปฺปติ ผลมานสํฯ  
</li>
  
<li>
อปายมฺหา จุตา สตฺตา, กามธาตุมฺหิ ชายเร;  
  
สพฺพฎฺฐาเนสุ ชายนฺติ, กามสุคติโต จุตาฯ  
</li>
  
<li>
จุตา ชายนฺติ รูปมฺหา, สพฺพตฺถาปายวชฺชิเต;  
  
กามสุคติยํ โหนฺติ, อรูปาสญฺญโต จุตาฯ  
</li>
  
<li>
ตถารูปจุตา โหนฺติ, ตเตฺถโวปริเมว จ;  
  
วฎฺฎมูลสมุเจฺฉทา, นิพฺพายนฺติ อนาสวาฯ  
</li>
  
<li>
สุทฺธาวาเสสฺวนาคามิ-ปุคฺคลาโวปปชฺชเร;  
  
กามธาตุมฺหิ ชายนฺติ, อนาคามิวิวชฺชิตาฯ  
</li>
  
<li>
เหฎฺฐุปปตฺติพฺรหฺมานํ, อริยานํ น กตฺถจิ;  
  
อสญฺญสตฺตาปาเยสุ, นเตฺถวาริยปุคฺคลาฯ  
</li>
  
<li>
เวหปฺผเล อกนิเฎฺฐ, ภวเคฺค จ ปติฎฺฐิตา;  
  
น ปุนาญฺญตฺถ ชายนฺติ, สเพฺพ อริยปุคฺคลาฯ  
</li>
  
<li>
ฉสุ เทเวสฺวนาคามี, วีตราคา น ติฎฺฐเร;  
  
น จิรฎฺฐายิโน ตตฺถ, โลกิยาปิ จ โยคิโนฯ  
</li>
  
<li>
คิหิลิเงฺค น ติฎฺฐนฺติ, มนุเสฺสสุ อนาสวา;  
  
ปพฺพชฺชายญฺจ ภุเมฺม จ, พฺรหฺมเตฺตปิ จ ติฎฺฐเรฯ  
</li>
  
<li>
ยานิ ปญฺญาส วสฺสานิ,  
  
มนุสฺสานํ ส ปิณฺฑิโต;  
  
เอโก  
รตฺติทิโว เตน,  
  
มาเสโก ติํส รตฺติโยฯ  
</li>
  
<li>
ทฺวาทสมาสิโย วโสฺส, เตน ปญฺจสตํ ภเว;  
  
จาตุมหาราชิกานํ,  
ปมาณมิทมายุโนฯ  
</li>
  
<li>
ตํ  
นวุติวสฺสสต-สหสฺสํ ปน ปิณฺฑิตํ;  
  
คณนาย มนุสฺสานํ, จตุภาคูปรูปริฯ  
</li>
  
<li>
ยํ มนุสฺสวสฺสสตํ, ตเทโก ทิวโส กโต;  
  
เตน วสฺสสหสฺสายุ, ตาวติํเสสุ เทสิโตฯ  
</li>
  
<li>
โกฎิตฺตยํ สฎฺฐิสตสหสฺสญฺจาธิกํ ภเว;  
  
คณนาย มนุสฺสานํ,  
ตาวติํเสสุ  
ปิณฺฑิตํฯ  
</li>
  
<li>
อายุปฺปมาณมิเจฺจวํ, เทวานมุปรูปริ;  
  
ทฺวิกฺขตฺตุํ ทฺวิคุณํ กตฺวา, จตุภาคมุทาหฎํฯ  
</li>
  
<li>
คณนาย มนุสฺสานํ, ตตฺถ จุทฺทส โกฎิโย;  
  
จตฺตาลีสสตสหสฺสาธิกา  
ยามภูมิยํ  
ฯ  
</li>
  
<li>
  
ตุสิตานํ  
ปกาเสนฺติ, สตฺตปญฺญาส โกฎิโย;  
  
สฎฺฐิสตสหสฺสานิ, วสฺสานิ อธิกานิ จฯ  
</li>
  
<li>
  
นิมฺมานรติ  
เทวานํ, ทฺวิสตํ ติํส โกฎิโย;  
  
จตฺตาลีสวสฺสสตสหสฺสานิ จ สพฺพถาฯ  
</li>
  
<li>
นวโกฎิสตเญฺจกวีสติวสฺสโกฎิโย;  
  
สฎฺฐิวสฺสสตสหสฺสาธิกา  
วสวตฺติสุ  
ฯ  
</li>
  
<li>
กปฺปสฺส ตติโย ภาโค, อุปฑฺฒญฺจ ยถากฺกมํ;  
  
กเปฺปโก เทฺว จ จตฺตาโร, อฎฺฐ กปฺปา จ โสฬสฯ  
</li>
  
<li>
ทฺวตฺติํส จตุสฎฺฐี จ, นวสุ  
พฺรหฺมภูมิสุ  
;  
  
เวหปฺผลา อสญฺญี จ, ปญฺจกปฺปสตายุกาฯ  
</li>
  
<li>
กปฺปสหสฺสํ  
เทฺว จตฺตาริ, อฎฺฐ โสฬส จกฺกมา;  
  
สหสฺสานิ จ กปฺปานํ,  
สุทฺธาวาสาน  
มุทฺทิเสฯ  
</li>
  
<li>
วีสกปฺปสหสฺสานิ, จตฺตาลีสญฺจ สฎฺฐิ จ;  
  
จตุราสีติสหสฺสา, กปฺปา จา  
รุปฺปเก  
กมาฯ  
</li>
  
<li>
อายุปฺปมาณนิยโม, นตฺถิ ภุเมฺม จ มานเว;  
  
วสฺสานํ คณนา นตฺถิ, จตุราปายภูมิยํฯ  
</li>
  
<li>
ปุถุชฺชนาริยา  
เจติ, ทุวิธา โหนฺติ ปุคฺคลา;  
  
ติเหตุกาทิเภเทน, ติวิธา จ ปุถุชฺชนาฯ  
</li>
  
<li>
มคฺคฎฺฐา จ ผลฎฺฐา จ,  
  
อเฎฺฐวาริยปุคฺคลา;  
  
อาทิโต สตฺต เสกฺขา จ,  
  
อเสโกฺข จารหาปโรฯ  
</li>
  
<li>
อเหตุกาว ลพฺภนฺติ, สตฺตา ทุคฺคติยํ ปน;  
  
ติเหตุกาว ลพฺภนฺติ, รูปารูเป สจิตฺตกาฯ  
</li>
  
<li>
กามาวจรเทเวสุ, อเหตุกวิวชฺชิตา;  
  
วินิปาตาสุเร เจว, มานเว จ ตโยปิ จฯ  
</li>
  
<li>
อริยา นาม ลพฺภนฺติ, อสญฺญาปายวชฺชิเต;  
  
ปุถุชฺชนา ตุ ลพฺภนฺติ, สุทฺธาวาสวิวชฺชิเตฯ  
</li>
  
<li>
สุทฺธาวาสมปายญฺจ, หิตฺวาสญฺญิภวํ ติธา;  
  
โสตาปนฺนาทโย เทฺวปิ, เสสฎฺฐาเนสุ ลพฺภเรฯ  
</li>
  
<li>
อิติ สพฺพปฺปเภเทน, ภูมิปุคฺคลสงฺคหํ;  
  
ญตฺวา วิญฺญู วิภาเวยฺย, ตตฺถ จิตฺตานิ สมฺภวาติฯ  
</li>
  
อิติ จิตฺตวิภาเค ภูมิปุคฺคลกถา นิฎฺฐิตาฯ  
</li>
  
ปญฺจโม ปริเจฺฉโทฯ  
</li>
  
  
  
  
  