<h1>ทฺวตฺติํสติม ปริเจฺฉท</h1>
<h3>ตุสิตปุรคมนํ</h3>
<ol>
<li>
อนิฎฺฐิเต ฉตฺตกเมฺม, สุธากเมฺม จ เจติเย;  
  
มารณนฺติกโรเคน, ราชา อาสิ คิลานโกฯ  
</li>
  
<li>
ติสฺสํ ปโกฺกสยิตฺวา โส, กนิฎฺฐํ ทีฆวาปิโต;  
  
‘‘ถูเป อนิฎฺฐิตํ กมฺมํ, นิฎฺฐาเปหีติ อพฺรวิฯ  
</li>
  
<li>
ภาตุโน ทุพฺพลตฺตาโส, ตุนฺนวาเยหิ การิย;  
  
กญฺจุกํ สุทฺธวเตฺถหิ, เตน ฉาทิย เจติยํฯ  
</li>
  
<li>
จิตฺตกาเรหิ กาเรสิ, เวทิกํ ตตฺถ สาธุกํ;  
  
ปนฺติปุณฺณฆฎานญฺจ, ปญฺจงฺคุลกปนฺติกํฯ  
</li>
  
<li>
ฉตฺตากาเรหิ กาเรสิ, ฉตฺตํ เวฬุมยํ ตถา;  
  
ขรปตฺตมเย จนฺท-สูริเย มุทฺธเวทิยํฯ  
</li>
  
<li>
ลาขากุงฺกุมเกเห’ตํ, จิตฺตยิตฺวา สุจิตฺติตํ;  
  
รโญฺญ นิเวทยิ’’ถูเป, กตฺตพฺพํ นิฎฺฐิตํ’’อิติฯ  
</li>
  
<li>
สิวิกาย นิปชฺชิตฺวา, อิธาคนฺตฺวา มหีปติ;  
  
ปทกฺขิณํ กริตฺวาน, สิวิกาเย’ว เจติยํฯ  
</li>
  
<li>
วนฺทิตฺวา  
ทกฺขิณทฺวาเร, สยเน ภูมิสนฺถเต;  
  
สยิตฺวา ทกฺขิณปเสฺสน, โส มหาถูป มุตฺตมํฯ  
</li>
  
<li>
สยิตฺวา วามปเสฺสส, โลหปาสาท มุตฺตมํ;  
  
ปสฺสโนฺต สุมโน อาสิ, ภิกฺขุสงฺฆปุเรกฺขโตฯ  
</li>
  
<li>
คิลานปุจฺฉนตฺถาย, อาคตาหิ ตโต ตโต;  
  
ฉนฺนวุติโกฎิโย ภิกฺขู, ตสฺมิํ อาสุํ สมาคเมฯ  
</li>
  
<li>
คณสชฺฌายมกรุํ, วคฺคพเนฺธน ภิกฺขโว;  
  
เถรปุตฺตาภยํ เถรํ, ตตฺถา’ทิสฺวา มหีปติฯ  
</li>
  
<li>
อฎฺฐวีส มหายุทฺธํ, ยุชฺฌโนฺต อปราชยํ;  
  
โย โส น ปจฺจุทาวโตฺต, มหาโยโธ วสี มมฯ  
</li>
  
<li>
มจฺจุยุทฺธมฺหิ สมฺปเตฺต, ทิสฺวา มเญฺญ ปราชยํ;  
  
อิทานิ โส มํ โน เปติ, เถโร เถรปุตฺตภโยฯ  
</li>
  
<li>
อิติ จินฺตยิ โสเถโร, ชานิตฺวา ตสฺส จินฺติตํ;  
  
กรินฺทนทิยา สิเส, วสํ ปญฺชลิปพฺพเตฯ  
</li>
  
<li>
ปญฺจขีณาสวสต-ปริวาเรน อิทฺธิยา;  
  
นภสาคมฺม ราชานํ, อฎฺฐาสิ ปริวาริยฯ  
</li>
  
<li>
ราชา ทิสฺวา ปสโนฺน ตํ, ปุรโต จ นิสีทิย;  
  
ตุเมฺห ทสมหาโยเธ, คณฺหิตฺวาน ปุเร อหํฯ  
</li>
  
<li>
ยุชฺฌิํ อิทานิ เอโก’ว, มจฺจุนา ยุทฺธมารภิํ;  
  
มจฺจุสตฺตุํ ปราเชตุํ, น สโกฺกมี’’ติ อาห จฯ  
</li>
  
<li>
อาห เถโร ‘‘มหาราช-มา ภายิ มนุชาธิป;  
  
กิเลสสตฺตุํ อชิตฺวา, อเชโยฺย มจฺจุสตฺตุโกฯ  
</li>
  
<li>
สพฺพมฺปิ สงฺขารคตํ, อวสฺสํเยว ภิชฺชติ;  
  
‘‘อนิจฺจา สพฺพสงฺขารา’’, อิติ วุตฺตํหิ สตฺถุนาฯ  
</li>
  
<li>
ลชฺชา สารชฺชรหิตา, พุเทฺธเป’ติ อนิจฺจตา;  
  
ตสฺมา อนิจฺจา สงฺขารา, ทุกฺขา’นตฺตาติ จินฺตยฯ  
</li>
  
<li>
ทุติเย อตฺตาภาเวปิ, ธมฺมจฺฉโนฺท มหาหิเต;  
  
อุปฎฺฐิเต เทวโลเก, หิตฺวา ทิพฺพํ สุขํ ตุวํฯ  
</li>
  
<li>
อิธาคมฺม พหุํ ปุญฺญํ, อกาสิ จ อเนกธา;  
  
กรณเมฺปกรชฺชสฺส, สาสนุโชฺชตนายเตฯ  
</li>
  
<li>
มหาปุญฺญกตํ  
ปุญฺญํ, ยาวชฺชทิวสา ตยา;  
  
สพฺพํนุสฺสรเมวํ เต, สุขํ สชฺชุ ภวิสฺสติฯ  
</li>
  
<li>
เถรสฺสวจนํ สุตฺวา, ราชา อตฺตมโน อหุ;  
  
‘‘อวสฺสโย มจฺจุยุเทฺธปิ, ตฺวํ เม สี’’ติ อภาสิตํฯ  
</li>
  
<li>
ตทา จ อาหราเปตฺวา, ปหโฎฺฐ ปุญฺญ โปตฺถกํ;  
  
วาเจตุํ เลขกํ อาห, โส ตํ วาเจสิ โปตฺถกํฯ  
</li>
  
<li>
เอกูนสตวิหารา, มหาราเชน การิตา;  
  
เอกูนวีสโกฎีหิ, วิหาโร มริจ วฎฺฎิ จฯ  
</li>
  
<li>
อุตฺตโม โลหปาสาโท,  
  
ติํสโกฎีหิ การิโต;  
  
มหาถูเป อนคฺฆานิ,  
  
การิตา จตุวีสติฯ  
</li>
  
<li>
มหาถูปมฺหิ เสสานิ, การิตานิ สุพุทฺธินา;  
  
โกฎิสหสฺสํ อคฺฆนฺติ, มหาราชา’’ติ วาจยิฯ  
</li>
  
<li>
‘‘โกฎฺฐนามมฺหิ มลเย, อกฺขกฺขายิก ฉาตเก;  
  
กุณฺฑลานิ มหคฺฆานิ, ทุเว ทตฺวาน คณฺหิยฯ  
</li>
  
<li>
ขีณาสวานํ ปญฺจนฺนํ, มหาเถราน มุตฺตโม;  
  
ทิโนฺน ปสนฺนจิเตฺตน, กงฺคุอมฺพิลปิณฺฑโกฯ  
</li>
  
<li>
จูฬงฺคนิย ยุทฺธมฺหิ, ปราชิตฺวา ปลายตา;  
  
กาลํ โฆสาปยิตฺวาน, อาคตสฺส วิหายสาฯ  
</li>
  
<li>
ขีณาสวสฺส ยติโน, อตฺตานมนเปกฺขิย;  
  
ทินฺนํ สรกภตฺต’นฺติ, วุเตฺต อาห มหีปติฯ  
</li>
  
<li>
วิหารมหสตฺตาเห, ปาสาทสฺส มเหตถา;  
  
ถูปารเมฺภ ตุ สตฺตาเห, ตถา ธาตุนิธานเกฯ  
</li>
  
<li>
จาตุทฺทิสสฺส อุภโต, สงฺฆสฺส อุภโต มยา;  
  
มหารหํ มหาทานํ, อวิเสสํ ปวตฺติตํฯ  
</li>
  
<li>
มหาเวสาขปูชา จ, จตุวีสติ การยิ;  
  
ทีเป สงฺฆสฺส ติกฺขตฺตุํ, ติจีวรมทาปยิฯ  
</li>
  
<li>
สตฺตสตฺต  
ทินาเนว, ทีเป รชฺชมหํ อิมํ;  
  
ปญฺจกฺขตฺตุํ สาสนมฺหิ, อทาสิํ หฎฺฐมานโสฯ  
</li>
  
<li>
สตตํ ทฺวาทสฐาเน, สปฺปินา สุทฺธวฎฺฎิยา;  
  
ทีปสหสฺสํ ชาเลสิํ, ปูเชโนฺต สุคตํ อหํฯ  
</li>
  
<li>
นิจฺจํ อฎฺฐารสฐาเน, วเชฺชหิ วิหิตํ อหํ;  
  
คิลาน ภตฺตเภสชฺชํ, คิลานานมทาปยิํฯ  
</li>
  
<li>
จตุตฺตาลีสฐานมฺหิ, สงฺขตํ มธุปายสํ;  
  
ตตฺตเกเสฺวว ฐาเนสุ, เตลุโลฺลปกเมว จฯ  
</li>
  
<li>
ฆเต ปเกฺก มหาชาล, ปูเว ฐานมฺหิ ตตฺตเก;  
  
ตเถว สห ภเตฺตหิ, นิจฺจ เอมว อทาปยิํฯ  
</li>
  
<li>
อุโปสเถสุ ทิวเสสุ, มาเส มาเส จ อฎฺฐสุ;  
  
ลํกาทีเป วิหาเรสุ, ทีป เตลมทาปยิํฯ  
</li>
  
<li>
ธมฺมทานํ มหนฺตนฺติ, สุตฺวา อมิสทานโต;  
  
โลห ปาสาทโต เหฎฺฐา, สงฺฆมชฺฌมฺหิ อาสเนฯ  
</li>
  
<li>
‘‘โอสาเรสฺสามิ สงฺฆสฺส, มงฺคลสุตฺต’’มิจฺจหํ;  
  
นิสิโนฺน โอสารยิตุํ, นาสกฺขิํ สงฺฆคารวาฯ  
</li>
  
<li>
ตโตปฺปภุติ ลํกาย, วิหาเรสุ ตหิํ ตหิํ;  
  
ธมฺมกถํ กถาเปสิํ, สกฺกริตฺวาน เทสเกฯ  
</li>
  
<li>
ธมฺมกถิก เสฺสกสฺส, สปฺปิผาณิตสกฺขรํ;  
  
นาฬิํ นาฬิมทาเปสิํ, ทาเปสิํ จตุรงฺคุลํฯ  
</li>
  
<li>
มุฎฺฐิกํ ยฎฺฐิมธุกํ, ทาเปสิํ สาฎกทฺวยํ;  
  
สพฺพํปิสฺสริเย ทานํ, นเม หาเสสิ มานสํฯ  
</li>
  
<li>
ชีวิตํ อนเปกฺขิตฺวา, ทุคฺคเตน สตา มยา;  
  
ทินฺน ทาน ทฺวยํเยว, ตํ เม หาเสสิ มานสํฯ  
</li>
  
<li>
ตํ สุตฺวา อภโย เถโร, ตํ ทานทฺวยเมว โส;  
  
รโญฺญ จิตฺตปฺปสาทตฺถํ, สํ วเณฺณสิ อเนกธาฯ  
</li>
  
<li>
เตสุ ปญฺจสุ เถเรสุ, กงฺคุอมฺพิลคาหโก;  
  
มลิย เทว มหาเถโร, สุมนกูฎมฺหิ ปพฺพเตฯ  
</li>
  
<li>
นวนฺนํ  
ภิกฺขุสตานํ, ทตฺวา ตํ ปริภุญฺชิ โส;  
  
ปถวีจาลโก ธมฺม, สุตฺตเถโร ตุ ตํ ปนฯ  
</li>
  
<li>
กลฺยาณิกวิหารมฺหิ, ภิกฺขูนํ สํวิภาชิย;  
  
ทสทฺธส ตสงฺขานํ, ปริโภค มกาสยํฯ  
</li>
  
<li>
ตลงฺคร วาสิโก ธมฺม, ทินฺนเตฺถโร ปิยงฺคุเก;  
  
ทีเป ทสสหสฺสานํ, ทตฺวาน ปริภุญฺชิตํฯ  
</li>
  
<li>
มงฺคณวาสิโก ขุทฺท, ติสฺสเตฺถโร มหิทฺธิโก;  
  
เกลาเส สฎฺฐิสหสฺสานํ, ทตฺวาน ปริภุญฺชิ ตํฯ  
</li>
  
<li>
มหาพฺยโคฺฆ จ เถโร ตํ, อุกฺกนครวิหารเก;  
  
ทตฺวา สตานํ สตฺตานํ, ปริโภคมกาสยํฯ  
</li>
  
<li>
สรกภตฺตคาหี ตุ, เถโร ปิยงฺคุทีปเก;  
  
ทฺวาทส ภิกฺขุสหสฺสานํ, ทตฺวาน ปริภุญฺชิตํฯ  
</li>
  
<li>
อิติ วตฺวา’ภยเตฺถโร, รโญฺญ หาเสสิ มานสํ;  
  
ราชา จิตฺตํ ปสาเทตฺวา, ตํ เถรํ อิธ มพฺรุวิฯ  
</li>
  
<li>
‘‘จตุวีสติวสฺสานิ, สงฺฆสฺส อุปการโก;  
  
อห เมวํ โหตุ กาโย’ปิ, สงฺฆสฺส อุปการโกฯ  
</li>
  
<li>
มหาถูป ทสฺสนฐาเน, สงฺฆสฺส กมฺมมาฬเก;  
  
สรีรํ สงฺฆทาสสฺส, ตุเมฺห ฌาเปถ เม’’อิติฯ  
</li>
  
<li>
กนิฎฺฐํ อาห ‘‘โภ ติสฺส, มหาถูเป อนิฎฺฐิตํ;  
  
นิฎฺฐาเปหิ ตุวํ สพฺพํ, กมฺมํ สกฺกจฺจ สาธุกํฯ  
</li>
  
<li>
สายํ ปาโต จ ปุปฺผานิ, มหาถูปมฺหิ ปูชย;  
  
ติกฺขตฺตุํ อุปหารญฺจ, มหาถูปสฺส การยฯ  
</li>
  
<li>
ปฎิยาทิตญฺจ ยํ วตฺตํ, มยา สุคต สาสเน;  
  
สพฺพํ อปริหาเปตฺวา, ตาต วตฺตย ตํ ตุวํฯ  
</li>
  
<li>
สงฺฆสฺส ตาต กิเจฺจสุ, มา ปมชฺชิตฺถ สพฺพทา’’;  
  
อิตํ ตํ อนุสาสิตฺวา, ตุณฺหี อาสิ มหีปติฯ  
</li>
  
<li>
ตงฺขณํ  
คณสชฺฌายํ, ภิกฺขุสโงฺฆ อกาสิ จ;  
  
เทวตา ฉ รเถ เจว, ฉหิ เทเวหิ อานยุํฯ  
</li>
  
<li>
ยาจุํ วิสุํ วิสุํ เทวา, ราชานํ เต รเถ ฐิตา;  
  
‘‘อมฺหากํ เทวโลกํ ตฺวํ, เอหิ ราชมโนรมํ’’ฯ  
</li>
  
<li>
ราชา เตสํ วโจ สุตฺวา, ‘‘ยาว ธมฺมํ สุโณมหํ;  
  
อธิวาเสถ ตาวา’’ติ, หตฺถากาเรน วารยิฯ  
</li>
  
<li>
วาเรติ คณสชฺฌาย, มีภิ มนฺตฺวาน ภิกฺขโว;  
  
สชฺฌายํ ฐปยุํ ราชา, ปุจฺฉิตํ ฐานการณํฯ  
</li>
  
<li>
‘‘อาคเมถา’’ติ สญฺญาย, ทินฺนตฺตา’ติ วทิํสุ เต;  
  
ราชา ‘‘เนตํ ตถา ภเนฺต’’, อิติ วตฺวาน ตํ วทิฯ  
</li>
  
<li>
ตํ สุตฺวาน ชนา เกจิ, ‘‘ภีโต มจฺจุภยา อยํ;  
  
ลาลปฺปตี’’ติ มญฺญิํสุ, เตสํ กงฺขาวิโนทนํฯ  
</li>
  
<li>
กาเรตุํ อภยเตฺถโร, ราชานํ เอวมาห โส;  
  
‘‘ชานาเปตุํ กถํ สกฺกา, อานีตา เต รถา’’อิติฯ  
</li>
  
<li>
ปุปฺผทานํ ขิปาเปสิ, ราช นภสิ ปณฺฑิโต;  
  
ตานิ ลคฺคานิ ลมฺพิํสุ, รถีสาสุ วิสุํ วิสุํฯ  
</li>
  
<li>
อากาเส ลมฺพมานานิ, ตานิ ทิสฺวา มหาชโน;  
  
กงฺขํ ปฎิวิโนเทสิ, ราชา เถรมภาสิตํฯ  
</li>
  
<li>
‘‘กตโม เทวโลโก หิ,  
  
รโมฺม ภเนฺต’’ติ โส พฺรุวิ;  
  
‘‘ตุสินานํ ปุรํ ราช,  
  
รมฺมํ’’อิติ สตํ มตํฯ  
</li>
  
<li>
พุทฺธภาวาย สมยํ, โอโลเกโนฺต มหาทโย;  
  
เมเตฺตโยฺย โพธิสโตฺต หิ, วสเต ตุสิเต ปุเรฯ  
</li>
  
<li>
เถรสฺส วจนํ สุตฺวา, มหาราชา มหามตี;  
  
โอโลเกโนฺต มหาถูปํ, นิปโนฺนว นิมีลยิฯ  
</li>
  
<li>
จวิตฺวา ตํขณํเยว, ตุสิตา อหเฎ รเถ;  
  
นิพฺพตฺติตฺวา ฐิโตเยว, ทิพฺพเทโห อทิสฺสถฯ  
</li>
  
<li>
กตสฺส  
ปุญฺญกมฺมสฺส, ผลํ ทเสฺสตุมตฺตโน;  
  
มหาชนสฺส ทเสฺสโนฺต, อตฺตานํ สมลงฺกตํฯ  
</li>
  
<li>
รถโฎฺฐเยว ติกฺขตฺตุํ, มหาถูปํ ปทกฺขิณํ;  
  
กตฺวาน ถูปํ สงฺฆญฺจ, วนฺทิตฺวา ตุสิตํ อคาฯ  
</li>
  
<li>
นาฎกิโย อิธาคนฺตฺวา, มกุฎํ ยตฺถ โมจยุํ;  
  
‘‘มกุฎมุตฺตสาลา’’ติ, เอตฺถ สาลา กตา อหุฯ  
</li>
  
<li>
จิตเก ฐปิเต รเญฺญ, สรีรมฺหิ มหาชโน;  
  
ยตฺถารวิ ‘‘ราววฎฺฎิ-สาลา’’นาม ตหิํ อหุฯ  
</li>
  
<li>
รโญฺญ สรีรํ ฌาเปสุํ, ยสฺมิํ นิสฺสีมมาฬเก;  
  
โส เอว มาฬโก เอตฺถ, วุจฺจเต ‘‘ราช มาฬโก’’ฯ  
</li>
  
<li>
ทุฎฺฐคามณิราชา โส, ราชา นามารโห มหา;  
  
เมเตฺตยฺยสฺส ภควโต, เหสฺสติ อคฺคสาวโกฯ  
</li>
  
<li>
รโญฺญ ปิตา ปิตา ตสฺส,  
  
มาตา มาตา ภวิสฺสติ;  
  
สทฺธาติโสฺส กนิโฎฺฐ ตุ,  
  
ทุติโย เหสฺสติ สาวโกฯ  
</li>
  
<li>
สาลิราชกุมาโร โย,  
  
ตสฺส รโญฺญ สุโต ตุโส;  
  
เมเตฺตยฺยสฺส ภควโต,  
  
ปุโตฺตเยว ภวิสฺสติฯ  
</li>
  
<li>
เอวํ โย กุสลปโร กโรติ ปุญฺญํ,  
  
ฉาเทโนฺต อนิยตปาปกํ พหุมฺปิ;  
  
โส สคฺคํ สกเล รมิ โว ปยาติ ตสฺมา,  
  
สปฺปโญฺญ ส ตตรโต ภเวยฺย ปุเญฺญติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
ตุสิตปุรคมนํ นาม  
</li>
  
ทฺวตฺติํสติโม ปริเจฺฉโท  
</li>
  
  
  
  
  