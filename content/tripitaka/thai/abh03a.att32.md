<h1>๑๗. สตฺตรสมวโคฺค</h1>
<h3>๑. อตฺถิ อรหโต ปุญฺญูปจยกถาวณฺณนา</h3>
<p> อิทานิ    อตฺถิ อรหโต ปุญฺญูปจโยติกถา นาม โหติฯ ตตฺถ เยสํ อรหโต ทานสํวิภาคเจติยวนฺทนาทีนิ กมฺมานิ ทิสฺวา อตฺถิ อรหโต ปุญฺญูปจโยติ ลทฺธิ, เสยฺยถาปิ อนฺธกานํ; เต สนฺธาย ปุจฺฉา สกวาทิสฺส, ปฎิญฺญา อิตรสฺสฯ อถ นํ ‘‘อรหา นาม ปหีนปุญฺญปาโป, โส ยทิ ปุญฺญํ กเรยฺย, ปาปมฺปิ กเรยฺยา’’ติ โจเทตุํ ติ อาหฯ อิตโร ปาณาติปาตาทิกิริยํ อปสฺสโนฺต ปฎิกฺขิปติฯ นฺติอาทีสุ ภวคามิกมฺมํ อรหโต นตฺถีติ ปฎิกฺขิปติฯ ติอาทีสุ กิริยจิเตฺตน ทานาทิปวตฺติสพฺภาวโต สกวาที ปฎิชานาติฯ อิตโร จิตฺตํ อนาทิยิตฺวา กิริยาปวตฺติมตฺตทสฺสเนเนว ลทฺธิํ ปติฎฺฐเปติฯ สา ปน อโยนิโส ปติฎฺฐาปิตตฺตา อปฺปติฎฺฐาปิตา โหตีติฯ</p>

</p>


<h3>๒. นตฺถิ อรหโต อกาลมจฺจูติกถาวณฺณนา</h3>
<p> อิทานิ นตฺถิ อรหโต อกาลมจฺจูติกถา นาม โหติฯ ตตฺถ ‘‘นาหํ, ภิกฺขเว, สเญฺจตนิกานํ กมฺมานํ กตานํ อุปจิตานํ อปฎิสํเวทิตฺวา พฺยนฺตีภาวํ วทามี’’ติ (อ. นิ. ๑๐.๒๑๗) สุตฺตสฺส อตฺถํ อโยนิโส คเหตฺวา ‘‘อรหตา นาม  สพฺพกมฺมวิปากํ ปฎิสํเวทยิตฺวาว ปรินิพฺพายิตพฺพํ, ตสฺมา นตฺถิ, อรหโต อกาลมจฺจู’’ติ เยสํ ลทฺธิ, เสยฺยถาปิ ราชคิริกานเญฺจว สิทฺธตฺถิกานญฺจ; เต สนฺธาย ปุจฺฉา สกวาทิสฺส, ปฎิญฺญา อิตรสฺสฯ อถ นํ ‘‘สเจ ตสฺส นตฺถิ อกาลมจฺจุ, อรหนฺตฆาตเกน นาม น ภวิตพฺพ’’นฺติ  โจเทตุํ ติ อาหฯ อิตโร อานนฺตริยกมฺมสฺส เจว ตาทิสานญฺจ ปุคฺคลานํ สพฺภาวโต ปฎิกฺขิปติฯ</p>


<p> ติ ปเญฺห ‘‘ยาว ปุเพฺพ กตกมฺมํ ปริกฺขยํ น คจฺฉติ, ตาว น กมตี’’ติ ลทฺธิยา ปฎิกฺขิปติฯ เสสเมตฺถ ยถาปาฬิเมว นิยฺยาติฯ</p>


<p>   ติ สุตฺตํ อิทํ สนฺธาย วุตฺตํ – สเญฺจตนิกานํ กมฺมานํ กตานํ วิปากํ อปฎิสํเวทิตฺวา อวินฺทิตฺวา อนนุภวิตฺวา พฺยนฺตีภาวํ เตสํ กมฺมานํ ปริวฎุมปริจฺฉินฺนภาวํ น วทามิ, ตญฺจ โข ทิฎฺฐธมฺมเวทนียานํ ทิเฎฺฐว ธเมฺม, น ตโต ปรํ, อุปปชฺชเวทนียานํ อนนฺตรํ อุปปตฺติํ อุปปชฺชิตฺวาว น ตโต ปรํ, อปราปริยเวทนียานํ ยทา วิปาโกกาสํ ลภนฺติ, ตถารูเป อปราปเร วา ปริยาเยฯ เอวํ สพฺพถาปิ สํสารปวเตฺต สติ ลทฺธวิปากวาเร กเมฺม น วิชฺชเตโส ชคติปฺปเทโส, ยตฺถฎฺฐิโต มุเจฺจยฺย ปาปกมฺมาติฯ เอวํ สเนฺต ยเทตํ ‘‘อลทฺธวิปากวารมฺปิ กมฺมํ อวสฺสํ อรหโต ปฎิสํเวทิตพฺพ’’นฺติ กปฺปนาวเสน ‘‘นตฺถิ อรหโต อกาลมจฺจู’’ติ ลทฺธิปติฎฺฐาปนํ กตํ, ตํ ทุกฺกฎเมวาติฯ</p>

</p>


<h3>๓. สพฺพมิทํ กมฺมโตติกถาวณฺณนา</h3>
<p> อิทานิ สพฺพมิทํ กมฺมโตติกถา นาม โหติฯ ตตฺถ ‘‘กมฺมุนา วตฺตติ โลโก’’ติ สุตฺตํ นิสฺสาย ‘‘สพฺพมิทํ กมฺมกิเลสวิปากวฎฺฎํ กมฺมโตว โหตี’’ติ เยสํ ลทฺธิ , เสยฺยถาปิ ราชคิริกานเญฺจว สิทฺธตฺถิกานญฺจ; เต สนฺธาย นฺติ ปุจฺฉา สกวาทิสฺส, ปฎิญฺญา อิตรสฺสฯ อถ นํ ‘‘เอวํ สเนฺต กมฺมมฺปิ กมฺมโต อาปชฺชตี’’ติ โจเทตุํ ติ อาหฯ อิตโร ยทิ กมฺมมฺปิ กมฺมโตว นาม ตํ กมฺมํ วิปาโกเยว สิยาติ ปฎิกฺขิปติฯ ติ ‘‘ยทิ สพฺพมิทํ กมฺมโต, ปุเพฺพกตเหตุนา เตน ภวิตพฺพ’’นฺติ โจเทตุํ ปุจฺฉติ, อิตโร ปุเพฺพกตเหตุวาทภเยน ปฎิกฺขิปติฯ</p>


<p> ติ  ‘‘ยทิ สพฺพมิทํ กมฺมโต, ยํ อตีตภเว ปวตฺตสฺส เหตุภูตํ กมฺมํ, ตมฺปิ ปุริมตเร ภเว กมฺมโตติ กมฺมวิปาโก สมฺปชฺชติ, เตน เต สพฺพมิทํ กมฺมวิปากโต อาปชฺชตี’’ติ โจเทตุํ ปุจฺฉติฯ อิตโร พีชโต อํกุรเสฺสว ปจฺจุปฺปนฺนปวตฺตสฺส กมฺมโต นิพฺพตฺติํ สนฺธาย ปฎิกฺขิปติฯ ทุติยํ ปุโฎฺฐ ตสฺสาปิ กมฺมสฺส พีชสฺส ปุริมพีชโต วิย  ปุริมกมฺมโต ปวตฺตตฺตา ปฎิชานาติฯ ติอาทิ ‘‘ยทิ สพฺพํ กมฺมวิปากโต, ปาณาติปาตาทีนิ กมฺมวิปาเกเนว กเรยฺยา’’ติ โจเทตุํ วุตฺตํฯ อิตโร ทุสฺสีลฺยเจตนาปิ ปุริมกมฺมนิพฺพตฺตา เอเกน ปริยาเยน วิปาโกเยวาติ ลทฺธิยา ปฎิชานาติฯ อถ นํ ‘‘ยทิ เต ปาณาติปาโต กมฺมวิปากโต นิพฺพตฺตติ, ปาณาติปาโต วิย วิปาโกปิ สผโล อาปชฺชตี’’ติ โจเทตุํ ติ อาหฯ อิตโร ปาณาติปาตสฺส นิรยสํวตฺตนิกาทิภาวโต สผลตํ ปสฺสโนฺต ปฎิชานาติฯ กมฺมวิปากสฺส ปน อิทํ นาม ผลนฺติ วุตฺตฎฺฐานํ อปสฺสโนฺต ปฎิกฺขิปติฯ อทินฺนาทานาทีสุปิ เอเสว นโยฯ ติ เทยฺยธมฺมวเสน ทานผลํ ปุจฺฉติฯ ติ สุตฺตํ ‘‘นตฺถิ กมฺม’’นฺติ อกมฺมวาทิตํ ปฎิกฺขิปิตฺวา ‘‘อตฺถิ กมฺม’’นฺติ กมฺมวาทิตํ กมฺมสฺสกตํ ทีเปติฯ น สพฺพเสฺสว กมฺมโต นิพฺพตฺติํ, ตสฺมา อสาธกนฺติฯ</p>

</p>


<h3>๔. อินฺทฺริยพทฺธกถาวณฺณนา</h3>
<p> อิทานิ  อินฺทฺริยพทฺธกถา นาม โหติฯ ตตฺถ ทุวิธํ ทุกฺขํ – อินฺทฺริยพทฺธํ, อนินฺทฺริยพทฺธญฺจฯ อินฺทฺริยพทฺธํ ทุกฺขวตฺถุตาย ทุกฺขํ, อนินฺทฺริยพทฺธํ อุทยพฺพยปฎิปีฬนเฎฺฐน ‘‘ยทนิจฺจํ ตํ ทุกฺข’’นฺติ สงฺคหิตตฺตา ทุกฺขํฯ อิมํ วิภาคํ อคฺคเหตฺวา ‘‘ยสฺส ปริญฺญาย ภควติ พฺรหฺมจริยํ วุสฺสติ, ตํ อินฺทฺริยพทฺธเมว ทุกฺขํ, น อิตร’’นฺติ เยสํ ลทฺธิ, เสยฺยถาปิ เหตุวาทานํ, เตสํ อิตรสฺสาปิ ทุกฺขภาวํ ทเสฺสตุํ ติ ปุจฺฉา สกวาทิสฺส, ปฎิญฺญา อิตรสฺสฯ อถ นํ ‘‘ยสฺมา ภควตา ‘ยทนิจฺจํ ตํ ทุกฺข’นฺติ วุตฺตํ, ตสฺมา อินฺทฺริยพเทฺธเนว เตน อนิเจฺจน ภวิตพฺพ’’นฺติ โจเทตุํ นฺติอาทิมาหฯ   นฺติ นนุ ปถวีปพฺพตปาสาณาทิ อนินฺทฺริยพทฺธมฺปิ อนิจฺจนฺติ อโตฺถฯ</p>


<p> นฺติ ปเญฺห ติ ปฎิญฺญา สกวาทิสฺสฯ อนินฺทฺริยพทฺธญฺหิ ทุกฺขโทมนสฺสานํ อารมฺมณํ โหติฯ อุณฺหกาลสฺมิญฺหิ อคฺคิ สีตกาเล จ วาโต ทุกฺขสฺส อารมฺมณํ, นิจฺจมฺปิ  โภควินาสาทโย โทมนสฺสสฺสฯ ตสฺมา วินาปิ อนิจฺจเฎฺฐน อนินฺทฺริยพทฺธํ ทุกฺขนฺติ วตฺตพฺพํฯ กมฺมกิเลเสหิ ปน อนิพฺพตฺตตฺตา ทุกฺขํ อริยสจฺจนฺติ น วตฺตพฺพํ, ตถา มเคฺคน อปริเญฺญยฺยตฺตาฯ ยสฺมา ปน ติณกฎฺฐาทินิโรโธ วา อุตุพีชาทินิโรโธ วา ทุกฺขนิโรธํ อริยสจฺจํ นาม น โหติ, ตสฺมา อินฺทฺริยพทฺธํ ทุกฺขเญฺจว อริยสจฺจญฺจ, อิตรํ ปน ทุกฺขเมวาติ อิทํ นานตฺตํ ทเสฺสตุํ ปฎิชานาติฯ ติอาทิวจนํ อินฺทฺริยพทฺธสฺส ปริญฺญาย พฺรหฺมจริยวาสํ ปริญฺญาตสฺส ปุน อนุปฺปตฺติํ ทีเปติฯ เตเนเวตฺถ สกวาทินา ปฎิเกฺขโป กโตฯ ‘‘ยทนิจฺจํ ตํ ทุกฺข’’นฺติ วจเนน ปน สงฺคหิตสฺส อนินฺทฺริยพทฺธสฺส ทุกฺขภาวํ ปฎิเสเธตุํ น สกฺกาติ, ตสฺมา อสาธกนฺติฯ</p>

</p>


<h3>๕. ฐเปตฺวา อริยมคฺคนฺติกถาวณฺณนา</h3>
<p> อิทานิ  ฐเปตฺวา อริยมคฺคนฺติกถา นาม โหติฯ ตตฺถ ‘‘ยสฺมา อริยมโคฺค ‘ทุกฺขนิโรธคามินิปฎิปทา’ติ วุโตฺต, ตสฺมา ฐเปตฺวา อริยมคฺคํ อวเสสา สงฺขารา ทุกฺขา’’ติ เยสํ ลทฺธิ, เสยฺยถาปิ เหตุวาทานํ; เต สนฺธาย ปุจฺฉา สกวาทิสฺส, ปฎิญฺญา อิตรสฺสฯ อถ นํ ‘‘ยทิ เอวํ สมุทยสฺสาปิ ทุกฺขภาโว อาปชฺชตี’’ติ โจเทตุํ ติ อาหฯ อิตโร เหตุลกฺขณํ สนฺธาย ปฎิกฺขิปติฯ ปุน ปุโฎฺฐ ปวตฺตปริยาปนฺนภาวํ สนฺธาย ปฎิชานาติฯ ติ ปเญฺหสุ สุตฺตวิโรธภเยน ปฎิกฺขิปติ, ลทฺธิวเสน ปฎิชานาติฯ เสสเมตฺถ อุตฺตานตฺถเมวาติฯ</p>

</p>


<h3>๖. น วตฺตพฺพํ สโงฺฆ ทกฺขิณํ ปฎิคฺคณฺหาตีติกถาวณฺณนา</h3>
<p> อิทานิ  น วตฺตพฺพํ สโงฺฆ ทกฺขิณํ ปฎิคฺคณฺหาตีติกถา นาม โหติฯ ตตฺถ ‘‘ปรมตฺถโต มคฺคผลาเนว สโงฺฆ, มคฺคผเลหิ อโญฺญ  สโงฺฆ นาม นตฺถิ, มคฺคผลานิ จ น กิญฺจิ ปฎิคฺคณฺหนฺติ, ตสฺมา น วตฺตพฺพํ สโงฺฆ ทกฺขิณํ ปฎิคฺคณฺหาตี’’ติ เยสํ ลทฺธิ, เสยฺยถาปิ เอตรหิ มหาปุญฺญวาทีสงฺขาตานํ เวตุลฺลกานํ; เต สนฺธาย นฺติ ปุจฺฉา สกวาทิสฺส, ปฎิญฺญา อิตรสฺสฯ อถ นํ ‘‘ยทิ สโงฺฆ น ปฎิคฺคเณฺหยฺย, น นํ สตฺถา อาหุเนยฺยาติอาทีหิ โถเมยฺยา’’ติ โจเทตุํ ติอาทิมาหฯ ติ ‘‘เย เต สงฺฆสฺส เทนฺติ, เต ปฎิคฺคาหเกสุ อสติ กสฺส ทเทยฺยุ’’นฺติ โจทนตฺถํ วุตฺตํฯ ติ สุตฺตํ ปรสมยโต อาคตํฯ ตตฺถ นฺติ เมฆวุฎฺฐิํ สนฺธาย วุตฺตํฯ วุฎฺฐิญฺหิ เมทนี ปฎิคฺคณฺหาติ, น เมฆเมวฯ มโคฺค ปฎิคฺคณฺหาตีติ ‘‘มคฺคผลานิ สโงฺฆ’’ติ ลทฺธิยา  วทติ, น จ มคฺคผลาเนว สโงฺฆฯ มคฺคผลปาตุภาวปริสุเทฺธ ปน ขเนฺธ อุปาทาย ปญฺญตฺตา อฎฺฐ ปุคฺคลา สโงฺฆ, ตสฺมา อสาธกเมตนฺติฯ</p>

</p>


<h3>๗. น วตฺตพฺพํ สโงฺฆ ทกฺขิณํ วิโสเธตีติกถาวณฺณนา</h3>
<p> อิทานิ น วตฺตพฺพํ สโงฺฆ ทกฺขิณํ วิโสเธตีติกถา นาม โหติฯ ตตฺถ ‘‘มคฺคผลาเนว สโงฺฆ นาม, น จ ตานิ ทกฺขิณํ วิโสเธตุํ สโกฺกนฺติ, ตสฺมา น วตฺตพฺพํ สโงฺฆ ทกฺขิณํ วิโสเธตี’’ติ เยสํ ลทฺธิ, เสยฺยถาปิ เตสเญฺญว; เต สนฺธาย ปุจฺฉา สกวาทิสฺส, ปฎิญฺญา อิตรสฺสฯ ติอาทิ ‘‘ยทิ สโงฺฆ ทกฺขิณํ วิโสเธตุํ น สกฺกุเณยฺย, น นํ สตฺถา เอวํ โถเมยฺยา’’ติ ทสฺสนตฺถํ วุตฺตํฯ ติ มหปฺผลํ กโรติฯ สงฺฆสฺมิญฺหิ อปฺปํ ทินฺนํ พหุ โหติ, พหุ ทินฺนํ พหุตรํฯ ติ ทกฺขิณารหา ทกฺขิณาย อนุจฺฉวิกา, ทกฺขิณํ วิโสเธตุํ สมตฺถาติ อโตฺถฯ ติ สมฺปาเทนฺติ, อปฺปมตฺติกายปิ ทกฺขิณาย มหนฺตํ ผลํ ปาปุณนฺตีติ อโตฺถฯ เสสํ เหฎฺฐา วุตฺตนยเมวาติฯ</p>

</p>


<h3>๘. น วตฺตพฺพํ สโงฺฆ ภุญฺชตีติกถาวณฺณนา</h3>
<p> อิทานิ   น วตฺตพฺพํ สโงฺฆ ภุญฺชตีติกถา นาม โหติฯ ตตฺราปิ ‘‘มคฺคผลาเนว สโงฺฆ นาม, น จ ตานิ กิญฺจิ ภุญฺชนฺติ, ตสฺมา น วตฺตพฺพํ สโงฺฆ ภุญฺชติ, ปิวติ, ขาทติ, สายตี’’ติ  เยสํ ลทฺธิ, เสยฺยถาปิ เตสํเยว; เต สนฺธาย ปุจฺฉา สกวาทิสฺส, ปฎิญฺญา อิตรสฺสฯ อถ นํ ‘‘ยทิ สโงฺฆ น ภุเญฺชยฺย, สงฺฆภตฺตาทิกรณํ นิรตฺถกํ ภเวยฺยา’’ติ โจเทตุํ ติอาทิมาหฯ นฺติอาทิ ‘‘ยทิ สโงฺฆ น ภุเญฺชยฺย, กสฺส คณโภชนาทีนิ สิยุ’’นฺติ โจทนตฺถํ วุตฺตํฯ ติ อิทมฺปิ ‘‘ยทิ สโงฺฆ น ปิเวยฺย, กเสฺสตานิ ปานานิ สตฺถา อนุชาเนยฺยา’’ติ โจทนตฺถํ วุตฺตํฯ เสสมิธาปิ เหฎฺฐา วุตฺตนเยเนว เวทิตพฺพนฺติฯ</p>

</p>


<h3>๙. น วตฺตพฺพํ สงฺฆสฺส ทินฺนํ มหปฺผลนฺติกถาวณฺณนา</h3>
<p> อิทานิ น วตฺตพฺพํ สงฺฆสฺส ทินฺนํ มหปฺผลนฺติกถา นาม โหติฯ ตตฺราปิ ‘‘มคฺคผลาเนว สโงฺฆ นาม, น จ สกฺกา เตสํ กิญฺจิ ทาตุํ, น จ เตหิ ปฎิคฺคณฺหิตุํ, นาปิ เตสํ ทาเนน โกจิ อุปกาโร อิชฺฌติ, ตสฺมา น วตฺตพฺพํ สงฺฆสฺส ทินฺนํ มหปฺผล’’นฺติ เยสํ ลทฺธิ, เสยฺยถาปิ เตสํเยว; เต สนฺธาย ปุจฺฉา สกวาทิสฺส, ปฎิญฺญา อิตรสฺสฯ ติอาทิ ‘‘ยทิ สงฺฆสฺส ทินฺนํ มหปฺผลํ น ภเวยฺย, น นํ สตฺถา เอวํ โถเมยฺยา’’ติ ทสฺสนตฺถํ วุตฺตํฯ เสสํ ยถาปาฬิเมว นิยฺยาตีติฯ</p>

</p>


<h3>๑๐. น วตฺตพฺพํ พุทฺธสฺส ทินฺนํ มหปฺผลนฺติกถาวณฺณนา</h3>
<p> อิทานิ  น วตฺตพฺพํ พุทฺธสฺส ทินฺนํ มหปฺผลนฺติกถา นาม โหติฯ ตตฺถ ‘‘พุโทฺธ ภควา น กิญฺจิ ปริภุญฺชติ, โลกานุวตฺตนตฺถํ ปน ปริภุญฺชมานํ วิย  อตฺตานํ ทเสฺสติ, ตสฺมา นิรุปการตฺตา น วตฺตพฺพํ ตสฺมิํ ทินฺนํ มหปฺผล’’นฺติ เยสํ  ลทฺธิ, เสยฺยถาปิ เตสํเยว; เต สนฺธาย ปุจฺฉา สกวาทิสฺส, ปฎิญฺญา อิตรสฺสฯ ติอาทิ ‘‘มนุสฺสทุสฺสีเลปิ ทานํ สหสฺสคุณํ โหติ, กิมงฺคํ ปน เอวรูเป อคฺคปุคฺคเล’’ติ ทสฺสนตฺถํ วุตฺตํฯ เสสเมตฺถ ยถาปาฬิเมว นิยฺยาตีติฯ</p>

</p>


<h3>๑๑. ทกฺขิณาวิสุทฺธิกถาวณฺณนา</h3>
<p> อิทานิ ทกฺขิณาวิสุทฺธิกถา นาม โหติฯ ตตฺถ ‘‘ยทิ ปฎิคฺคาหกโต ทกฺขิณา วิสุเชฺฌยฺย, มหปฺผลา ภเวยฺยฯ ทายเกน ทานํ ทินฺนํ, ปฎิคฺคาหเกน วิปาโก นิพฺพตฺติโตติ อโญฺญ อญฺญสฺส การโก ภเวยฺย, ปรํกตํ สุขทุกฺขํ อาปเชฺชยฺย, อโญฺญ กเรยฺย, อโญฺญ ปฎิสํเวเทยฺยฯ ตสฺมา ทายกโตว ทานํ วิสุชฺฌติ, โน ปฎิคฺคาหกโต, ทายกเสฺสว จิตฺตวิสุทฺธิ วิปากทายิกา โหตี’’ติ เยสํ ลทฺธิ, เสยฺยถาปิ อุตฺตราปถกานํ; เต สนฺธาย ปุจฺฉา สกวาทิสฺส, ปฎิญฺญา อิตรสฺสฯ ติอาทิ ‘‘ยทิ ปฎิคฺคาหกโต ทานํ น วิสุเชฺฌยฺย, กิมสฺส อาหุเนยฺยาทิภาโว กเรยฺยา’’ติ ทสฺสนตฺถํ วุตฺตํฯ ติ ยทิ ทายกสฺส ทานเจตนา ปฎิคฺคาหเกน กตา ภเวยฺย, ยุตฺตรูปํ สิยาฯ ตสฺส ปน ทานเจตนา ปริสุทฺธา ปฎิคฺคาหกสงฺขาตํ วตฺถุํ ปฎิจฺจ มหาวิปากเฎฺฐน วิสุชฺฌติ, ตสฺมา อโจทนา เอสา ‘‘ปฎิคฺคาหกโต ทานํ วิสุชฺฌตี’’ติฯ</p>

</p>

</p>





