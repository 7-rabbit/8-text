<h1>๕. เสสกสิณนิเทฺทโส</h1>
<h3>อาโปกสิณกถา</h3>
<p> อิทานิ   ปถวีกสิณานนฺตเร อาโปกสิเณ วิตฺถารกถา โหติฯ ยเถว หิ ปถวีกสิณํ, เอวํ อาโปกสิณมฺปิ ภาเวตุกาเมน สุขนิสิเนฺนน อาปสฺมิํ นิมิตฺตํ คณฺหิตพฺพํ, กเต วา อกเต วาติ สพฺพํ วิตฺถาเรตพฺพํฯ ยถา จ อิธ, เอวํ สพฺพตฺถฯ อิโต ปรญฺหิ เอตฺตกมฺปิ อวตฺวา วิเสสมตฺตเมว วกฺขามฯ</p>


<p>อิธาปิ ปุเพฺพกตาธิการสฺส ปุญฺญวโต อกเต อาปสฺมิํ โปกฺขรณิยา วา ตฬาเก วา โลณิยํ วา สมุเทฺท วา นิมิตฺตํ อุปฺปชฺชติ จูฬสิวเตฺถรสฺส วิยฯ ตสฺส กิรายสฺมโต ลาภสกฺการํ ปหาย วิวิตฺตวาสํ วสิสฺสามีติ มหาติเตฺถ นาวมารูหิตฺวา ชมฺพุทีปํ คจฺฉโต อนฺตรา มหาสมุทฺทํ โอโลกยโต ตปฺปฎิภาคํ กสิณนิมิตฺตํ อุทปาทิฯ</p>


<p>อกตาธิกาเรน จตฺตาโร กสิณโทเส ปริหรเนฺตน นีลปีตโลหิโตทาตวณฺณานมญฺญตรวณฺณํ อาปํ อคเหตฺวา ยํ ปน ภูมิํ อสมฺปตฺตเมว อากาเส สุทฺธวเตฺถน คหิตํ อุทกํ, อญฺญํ วา ตถารูปํ วิปฺปสนฺนํ อนาวิลํ, เตน ปตฺตํ วา กุณฺฑิกํ วา สมติตฺติกํ ปูเรตฺวา วิหารปจฺจเนฺต วุตฺตปฺปกาเร ปฎิจฺฉเนฺน โอกาเส ฐเปตฺวา สุขนิสิเนฺนน น วโณฺณ ปจฺจเวกฺขิตโพฺพฯ น ลกฺขณํ มนสิ กาตพฺพํฯ นิสฺสยสวณฺณเมว กตฺวา อุสฺสทวเสน ปณฺณตฺติธเมฺม จิตฺตํ ฐเปตฺวา อมฺพุ, อุทกํ, วาริ, สลิลนฺติอาทีสุ อาโปนาเมสุ ปากฎนามวเสเนว ‘‘อาโป อาโป’’ติ ภาเวตพฺพํฯ</p>


<p>ตเสฺสวํ ภาวยโต อนุกฺกเมน วุตฺตนเยเนว นิมิตฺตทฺวยํ อุปฺปชฺชติฯ อิธ ปน อุคฺคหนิมิตฺตํ จลมานํ วิย อุปฎฺฐาติ, สเจ เผณปุปฺผุฬกมิสฺสํ อุทกํ โหติ, ตาทิสเมว อุปฎฺฐาติ, กสิณโทโส  ปญฺญายติฯ ปฎิภาคนิมิตฺตํ ปน นิปฺปริปฺผนฺทํ อากาเส ฐปิตมณิตาลวณฺฎํ วิย มณิมยาทาสมณฺฑลมิว จ หุตฺวา อุปฎฺฐาติฯ โส ตสฺส สห อุปฎฺฐาเนเนว  อุปจารชฺฌานํ, วุตฺตนเยเนว จตุกฺกปญฺจกชฺฌานานิ จ ปาปุณาตีติฯ อาโปกสิณํฯ</p>


<h3>เตโชกสิณกถา</h3>
<p> เตโชกสิณํ ภาเวตุกาเมนาปิ เตชสฺมิํ นิมิตฺตํ คณฺหิตพฺพํฯ ตตฺถ กตาธิการสฺส ปุญฺญวโต อกเต นิมิตฺตํ คณฺหนฺตสฺส ทีปสิขาย วา อุทฺธเน วา ปตฺตปจนฎฺฐาเน วา ทวทาเห วา ยตฺถ กตฺถจิ อคฺคิชาลํ โอโลเกนฺตสฺส นิมิตฺตํ อุปฺปชฺชติ จิตฺตคุตฺตเตฺถรสฺส วิยฯ ตสฺส หายสฺมโต ธมฺมสฺสวนทิวเส อุโปสถาคารํ ปวิฎฺฐสฺส ทีปสิขํ โอโลเกนฺตเสฺสว นิมิตฺตํ อุปฺปชฺชิฯ</p>


<p>อิตเรน ปน กาตพฺพํฯ ตตฺริทํ กรณวิธานํ, สินิทฺธานิ สารทารูนิ ผาเลตฺวา สุกฺขาเปตฺวา ฆฎิกํ ฆฎิกํ กตฺวา ปติรูปํ รุกฺขมูลํ วา มณฺฑปํ วา คนฺตฺวา ปตฺตปจนากาเรน ราสิํ กตฺวา อาลิเมฺปตฺวา กฎสารเก วา จเมฺม วา ปเฎ วา วิทตฺถิจตุรงฺคุลปฺปมาณํ ฉิทฺทํ กาตพฺพํฯ ตํ ปุรโต ฐเปตฺวา วุตฺตนเยเนว นิสีทิตฺวา เหฎฺฐา ติณกฎฺฐํ วา อุปริ ธูมสิขํ วา อมนสิกริตฺวา เวมเชฺฌ ฆนชาลาย นิมิตฺตํ คณฺหิตพฺพํ, นีลนฺติ วา ปีตนฺติ วาติอาทิวเสน วโณฺณ น ปจฺจเวกฺขิตโพฺพ, อุณฺหตฺตวเสน ลกฺขณํ น มนสิ กาตพฺพํฯ นิสฺสยสวณฺณเมว กตฺวา อุสฺสทวเสน ปณฺณตฺติธเมฺม จิตฺตํ ฐเปตฺวา ปาวโก, กณฺหวตฺตนี, ชาตเวโท, หุตาสโนติอาทีสุ อคฺคินาเมสุ ปากฎนามวเสเนว ‘‘เตโช เตโช’’ติ ภาเวตพฺพํฯ</p>


<p>ตเสฺสวํ ภาวยโต อนุกฺกเมน วุตฺตนเยเนว นิมิตฺตทฺวยํ อุปฺปชฺชติฯ ตตฺถ อุคฺคหนิมิตฺตํ ชาลํ ฉิชฺชิตฺวา ฉิชฺชิตฺวา ปตนสทิสํ หุตฺวา อุปฎฺฐาติฯ อกเต คณฺหนฺตสฺส ปน กสิณโทโส ปญฺญายติ, อลาตขณฺฑํ วา องฺคารปิโณฺฑ วา ฉาริกา วา ธูโม วา อุปฎฺฐาติฯ ปฎิภาคนิมิตฺตํ นิจฺจลํ อากาเส ฐปิตรตฺตกมฺพลกฺขณฺฑํ วิย สุวณฺณตาลวณฺฎํ วิย กญฺจนตฺถโมฺภ วิย จ อุปฎฺฐาติฯ โส ตสฺส สห อุปฎฺฐาเนเนว อุปจารชฺฌานํ, วุตฺตนเยเนว จตุกฺกปญฺจกชฺฌานานิ จ ปาปุณาตีติฯ เตโชกสิณํฯ</p>


<h3>วาโยกสิณกถา</h3>
<p> วาโยกสิณํ   ภาเวตุกาเมนาปิ วายุสฺมิํ นิมิตฺตํ คณฺหิตพฺพํฯ ตญฺจ โข ทิฎฺฐวเสน วา ผุฎฺฐวเสน วาฯ วุตฺตเญฺหตํ อฎฺฐกถาสุ ‘‘วาโยกสิณํ อุคฺคณฺหโนฺต วายุสฺมิํ นิมิตฺตํ คณฺหาติ, อุจฺฉคฺคํ วา เอริตํ สเมริตํ อุปลเกฺขติ, เวฬคฺคํ วา…เป.… รุกฺขคฺคํ วา เกสคฺคํ วา เอริตํ สเมริตํ อุปลเกฺขติ, กายสฺมิํ วา ผุฎฺฐํ อุปลเกฺขตี’’ติฯ ตสฺมา สมสีสฎฺฐิตํ ฆนปตฺตํ อุจฺฉุํ วา เวฬุํ วา รุกฺขํ วา จตุรงฺคุลปฺปมาณํ ฆนเกสสฺส ปุริสสฺส สีสํ วา วาเตน ปหริยมานํ ทิสฺวา ‘‘อยํ วาโต เอตสฺมิํ ฐาเน ปหรตี’’ติ สติํ ฐเปตฺวา, ยํ วา ปนสฺส วาตปานนฺตริกาย วา ภิตฺติฉิเทฺทน วา ปวิสิตฺวา วาโต กายปฺปเทสํ ปหรติ, ตตฺถ สติํ ฐเปตฺวา วาตมาลุตอนิลาทีสุ วายุนาเมสุ ปากฎนามวเสเนว ‘‘วาโต วาโต’’ติ ภาเวตพฺพํฯ อิธ อุคฺคหนิมิตฺตวฑฺฒนโต โอตาริตมตฺตสฺส ปายาสสฺส อุสุมวฎฺฎิสทิสํ จลํ หุตฺวา อุปฎฺฐาติฯ ปฎิภาคนิมิตฺตํ สนฺนิสินฺนํ โหติ นิจฺจลํฯ เสสํ วุตฺตนเยเนว เวทิตพฺพนฺติฯ วาโยกสิณํฯ</p>


<h3>นีลกสิณกถา</h3>
<p> ตทนนฺตรํ ปน นีลกสิณํ อุคฺคณฺหโนฺต นีลกสฺมิํ นิมิตฺตํ คณฺหาติ ปุปฺผสฺมิํ วา วตฺถสฺมิํ วา วณฺณธาตุยา วาติ วจนโต กตาธิการสฺส ปุญฺญวโต ตาว ตถารูปํ มาลาคจฺฉํ วา ปูชาฐาเนสุ ปุปฺผสนฺถรํ วา นีลวตฺถมณีนํ วา อญฺญตรํ ทิสฺวาว นิมิตฺตํ อุปฺปชฺชติฯ อิตเรน นีลุปฺปลคิริกณฺณิกาทีนิ ปุปฺผานิ คเหตฺวา ยถา เกสรํ วา วณฺฎํ วา น ปญฺญายติ, เอวํ จโงฺคฎกํ วา กรณฺฑปฎลํ วา ปเตฺตหิเยว สมติตฺติกํ ปูเรตฺวา สนฺถริตพฺพํฯ นีลวเณฺณน วา วเตฺถน ภณฺฑิกํ พนฺธิตฺวา ปูเรตพฺพํฯ มุขวฎฺฎิยํ วา อสฺส เภริตลมิว พนฺธิตพฺพํฯ กํสนีลปลาสนีลอญฺชนนีลานํ วา อญฺญตเรน ธาตุนา ปถวีกสิเณ วุตฺตนเยน สํหาริมํ วา ภิตฺติยํเยว วา กสิณมณฺฑลํ กตฺวา วิสภาควเณฺณน ปริจฺฉินฺทิตพฺพํฯ ตโต ปถวีกสิเณ วุตฺตนเยน ‘‘นีลํ นีล’’นฺติ มนสิกาโร ปวเตฺตตโพฺพฯ อิธาปิ อุคฺคหนิมิเตฺต กสิณโทโส ปญฺญายติ, เกสรทณฺฑกปตฺตนฺตริกาทีนิ อุปฎฺฐหนฺติฯ ปฎิภาคนิมิตฺตํ กสิณมณฺฑลโต มุญฺจิตฺวา อากาเส  มณิตาลวณฺฎสทิสํ อุปฎฺฐาติฯ เสสํ วุตฺตนเยเนว เวทิตพฺพนฺติฯ นีลกสิณํฯ</p>


<h3>ปีตกสิณกถา</h3>
<p> ปีตกสิเณปิ  เอเสว นโยฯ วุตฺตเญฺหตํ ปีตกสิณํ อุคฺคณฺหโนฺต ปีตกสฺมิํ นิมิตฺตํ คณฺหาติ ปุปฺผสฺมิํ วา วตฺถสฺมิํ วา วณฺณธาตุยา วาติฯ ตสฺมา อิธาปิ กตาธิการสฺส ปุญฺญวโต ตถารูปํ มาลาคจฺฉํ วา ปุปฺผสนฺถรํ วา ปีตวตฺถธาตูนํ วา อญฺญตรํ ทิสฺวาว นิมิตฺตํ อุปฺปชฺชติ จิตฺตคุตฺตเตฺถรสฺส วิยฯ ตสฺส กิรายสฺมโต จิตฺตลปพฺพเต ปตฺตงฺคปุเปฺผหิ กตํ อาสนปูชํ ปสฺสโต สห ทสฺสเนเนว อาสนปฺปมาณํ นิมิตฺตํ อุทปาทิฯ อิตเรน กณิการปุปฺผาทินา วา ปีตวเตฺถน วา ธาตุนา วา นีลกสิเณ วุตฺตนเยเนว กสิณํ กตฺวา ‘‘ปีตกํ ปีตก’’นฺติ มนสิกาโร ปวเตฺตตโพฺพฯ เสสํ ตาทิสเมวาติฯ ปีตกสิณํฯ</p>


<h3>โลหิตกสิณกถา</h3>
<p> โลหิตกสิเณปิ เอเสว นโยฯ วุตฺตเญฺหตํ โลหิตกสิณํ อุคฺคณฺหโนฺต โลหิตกสฺมิํ นิมิตฺตํ คณฺหาติ ปุปฺผสฺมิํ วา วตฺถสฺมิํ วา วณฺณธาตุยา วาติฯ ตสฺมา อิธาปิ กตาธิการสฺส ปุญฺญวโต ตถารูปํ พนฺธุชีวกาทิมาลาคจฺฉํ วา ปุปฺผสนฺถรํ วา โลหิตกวตฺถมณิธาตูนํ วา อญฺญตรํ ทิสฺวาว นิมิตฺตํ อุปฺปชฺชติฯ อิตเรน ชยสุมนพนฺธุชีวกรตฺตโกรณฺฑกาทิปุเปฺผหิ วา รตฺตวเตฺถน วา ธาตุนา วา นีลกสิเณ วุตฺตนเยเนว กสิณํ กตฺวา ‘‘โลหิตกํ โลหิตก’’นฺติ มนสิกาโร ปวเตฺตตโพฺพฯ เสสํ ตาทิสเมวาติฯ โลหิตกสิณํฯ</p>


<h3>โอทาตกสิณกถา</h3>
<p> โอทาตกสิเณปิ โอทาตกสิณํ อุคฺคณฺหโนฺต โอทาตสฺมิํ นิมิตฺตํ คณฺหาติ ปุปฺผสฺมิํ วา วตฺถสฺมิํ วา วณฺณธาตุยา วาติ วจนโต กตาธิการสฺส ตาว ปุญฺญวโต ตถารูปํ มาลาคจฺฉํ วา วสฺสิกสุมนาทิปุปฺผสนฺถรํ วา กุมุทปทุมราสิํ วา โอทาตวตฺถธาตูนํ วา อญฺญตรํ ทิสฺวาว นิมิตฺตํ อุปฺปชฺชติ, ติปุมณฺฑลรชตมณฺฑลจนฺทมณฺฑเลสุปิ อุปฺปชฺชติเยวฯ อิตเรน  วุตฺตปฺปกาเรหิ โอทาตปุเปฺผหิ วา โอทาตวเตฺถน วา ธาตุนา วา นีลกสิเณ วุตฺตนเยเนว กสิณํ กตฺวา ‘‘โอทาตํ โอทาต’’นฺติ มนสิกาโร ปวเตฺตตโพฺพฯ เสสํ ตาทิสเมวาติฯ โอทาตกสิณํฯ</p>


<h3>อาโลกกสิณกถา</h3>
<p> อาโลกกสิเณ  ปน อาโลกกสิณํ อุคฺคณฺหโนฺต อาโลกสฺมิํ นิมิตฺตํ คณฺหาติ ภิตฺติฉิเทฺท วา ตาฬจฺฉิเทฺท วา วาตปานนฺตริกาย วาติ วจนโต กตาธิการสฺส ตาว ปุญฺญวโต ยํ ภิตฺติฉิทฺทาทีนํ อญฺญตเรน สูริยาโลโก วา จนฺทาโลโก วา ปวิสิตฺวา ภิตฺติยํ วา ภูมิยํ วา มณฺฑลํ สมุฎฺฐาเปติ, ฆนปณฺณรุกฺขสาขนฺตเรน วา ฆนสาขามณฺฑปนฺตเรน วา นิกฺขมิตฺวา ภูมิยเมว มณฺฑลํ สมุฎฺฐาเปติ, ตํ ทิสฺวาว นิมิตฺตํ อุปฺปชฺชติฯ อิตเรนาปิ ตเทว วุตฺตปฺปการโมภาสมณฺฑลํ ‘‘โอภาโส โอภาโส’’ติ วา ‘‘อาโลโก อาโลโก’’ติ วา ภาเวตพฺพํฯ ตถา อสโกฺกเนฺตน ฆเฎ ทีปํ ชาเลตฺวา ฆฎมุขํ ปิทหิตฺวา ฆเฎ ฉิทฺทํ กตฺวา ภิตฺติมุขํ ฐเปตพฺพํฯ เตน ฉิเทฺทน ทีปาโลโก นิกฺขมิตฺวา ภิตฺติยํ มณฺฑลํ กโรติ, ตํ อาโลโก อาโลโกติ ภาเวตพฺพํฯ อิทมิตเรหิ จิรฎฺฐิติกํ โหติฯ อิธ อุคฺคหนิมิตฺตํ ภิตฺติยํ วา ภูมิยํ วา อุฎฺฐิตมณฺฑลสทิสเมว โหติฯ ปฎิภาคนิมิตฺตํ ฆนวิปฺปสนฺนอาโลกปุญฺชสทิสํฯ เสสํ ตาทิสเมวาติฯ อาโลกกสิณํฯ</p>


<h3>ปริจฺฉินฺนากาสกสิณกถา</h3>
<p> ปริจฺฉินฺนากาสกสิเณปิ อากาสกสิณํ อุคฺคณฺหโนฺต อากาสสฺมิํ นิมิตฺตํ คณฺหาติ ภิตฺติฉิเทฺท วา ตาฬจฺฉิเทฺท วา วาตปานนฺตริกาย วาติ วจนโต กตาธิการสฺส ตาว ปุญฺญวโต ภิตฺติฉิทฺทาทีสุ อญฺญตรํ ทิสฺวาว นิมิตฺตํ อุปฺปชฺชติฯ อิตเรน สุจฺฉนฺนมณฺฑเป วา จมฺมกฎสารกาทีนํ วา อญฺญตรสฺมิํ วิทตฺถิจตุรงฺคุลปฺปมาณํ ฉิทฺทํ กตฺวา ตเทว วา ภิตฺติฉิทฺทาทิเภทํ ฉิทฺทํ ‘‘อากาโส อากาโส’’ติ ภาเวตพฺพํฯ อิธ อุคฺคหนิมิตฺตํ สทฺธิํ ภิตฺติปริยนฺตาทีหิ ฉิทฺทสทิสเมว โหติ, วฑฺฒิยมานมฺปิ น วฑฺฒติฯ ปฎิภาคนิมิตฺตมากาสมณฺฑลเมว หุตฺวา อุปฎฺฐาติ, วฑฺฒิยมานญฺจ วฑฺฒติฯ เสสํ ปถวีกสิเณ วุตฺตนเยเนว เวทิตพฺพนฺติฯ ปริจฺฉินฺนากาสกสิณํฯ</p>


<p>
อิติ  
กสิณานิ ทสพโล,  
  
ทส ยานิ อโวจ สพฺพธมฺมทโส;  
  
รูปาวจรมฺหิ จตุกฺกปญฺจกชฺฌานเหตูนิฯ  
</p>
  
<p>
เอวํ  
ตานิ จ เตสญฺจ,  
  
ภาวนานยมิมํ วิทิตฺวาน;  
  
เตเสฺวว อยํ ภิโยฺย,  
  
ปกิณฺณกกถาปิ วิเญฺญยฺยาฯ  
</p>
  
<h3>ปกิณฺณกกถา</h3>
<p> อิเมสุ หิ  เอโกปิ หุตฺวา พหุธา โหตีติอาทิภาโว, อากาเส วา อุทเก วา ปถวิํ นิมฺมินิตฺวา ปทสา คมนํ, ฐานนิสชฺชาทิกปฺปนํ วา, ปริตฺตอปฺปมาณนเยน อภิภายตนปฎิลาโภติ เอวมาทีนิ อิชฺฌนฺติฯ</p>


<p> ปถวิยํ อุมฺมุชฺชนนิมฺมุชฺชนํ, อุทกวุฎฺฐิสมุปฺปาทนํ, นทีสมุทฺทาทินิมฺมานํ, ปถวีปพฺพตปาสาทาทีนํ กมฺปนนฺติ เอวมาทีนิ อิชฺฌนฺติฯ</p>


<p> ธูมายนา, ปชฺชลนา, องฺคารวุฎฺฐิสมุปฺปาทนํ, เตชสา เตโชปริยาทานํ, ยเทว โส อิจฺฉติ ตสฺส ฑหนสมตฺถตา, ทิเพฺพน จกฺขุนา รูปทสฺสนตฺถาย อาโลกกรณํ, ปรินิพฺพานสมเย เตโชธาตุยา สรีรชฺฌาปนนฺติ เอวมาทีนิ อิชฺฌนฺติฯ</p>


<p> วายุคติคมนํ, วาตวุฎฺฐิสมุปฺปาทนนฺติ เอวมาทีนิ อิชฺฌนฺติฯ</p>


<p> นีลรูปนิมฺมานํ, อนฺธการกรณํ, สุวณฺณทุพฺพณฺณนเยน อภิภายตนปฎิลาโภ, สุภวิโมกฺขาธิคโมติ เอวมาทีนิ อิชฺฌนฺติฯ</p>


<p> ปีตกรูปนิมฺมานํ, สุวณฺณนฺติ อธิมุจฺจนา, วุตฺตนเยเนว อภิภายตนปฎิลาโภ, สุภวิโมกฺขาธิคโม จาติ เอวมาทีนิ อิชฺฌนฺติฯ</p>


<p> โลหิตกรูปนิมฺมานํ, วุตฺตนเยเนว อภิภายตนปฎิลาโภ, สุภวิโมกฺขาธิคโมติ เอวมาทีนิ อิชฺฌนฺติฯ</p>


<p>   โอทาตรูปนิมฺมานํ, ถินมิทฺธสฺส ทูรภาวกรณํ, อนฺธการวิธมนํ, ทิเพฺพน จกฺขุนา รูปทสฺสนตฺถาย อาโลกกรณนฺติ เอวมาทีนิ อิชฺฌนฺติฯ</p>


<p> สปฺปภารูปนิมฺมานํ, ถินมิทฺธสฺส ทูรภาวกรณํ, อนฺธการวิธมนํ, ทิเพฺพน จกฺขุนา รูปทสฺสนตฺถํ อาโลกกรณนฺติ เอวมาทีนิ อิชฺฌนฺติฯ</p>


<p> ปฎิจฺฉนฺนานํ วิวฎกรณํ, อโนฺตปถวีปพฺพตาทีสุปิ อากาสํ นิมฺมินิตฺวา อิริยาปถกปฺปนํ, ติโรกุฑฺฑาทีสุ อสชฺชมานคมนนฺติ เอวมาทีนิ อิชฺฌนฺติฯ</p>


<p>สพฺพาเนว อุทฺธํ อโธ ติริยํ อทฺวยํ อปฺปมาณนฺติ อิมํ ปเภทํ ลภนฺติฯ วุตฺตเญฺหตํ ‘‘ปถวีกสิณเมโก สญฺชานาติฯ อุทฺธมโธติริยํ อทฺวยมปฺปมาณ’’นฺติอาทิฯ</p>


<p>ตตฺถ นฺติ อุปริคคนตลาภิมุขํฯ ติ เหฎฺฐาภูมิตลาภิมุขํฯ นฺติ เขตฺตมณฺฑลมิว สมนฺตา ปริจฺฉินฺทิตํฯ เอกโจฺจ หิ อุทฺธเมว กสิณํ วเฑฺฒติ, เอกโจฺจ อโธ, เอกโจฺจ สมนฺตโตฯ เตน เตน วา การเณน เอวํ ปสาเรติฯ อาโลกมิว ทิพฺพจกฺขุนา รูปทสฺสนกาโมฯ เตน วุตฺตํ อุทฺธมโธติริยนฺติฯ นฺติ อิทํ ปน เอกสฺส อญฺญภาวานุปคมนตฺถํ วุตฺตํฯ ยถา หิ อุทกํ ปวิฎฺฐสฺส สพฺพทิสาสุ อุทกเมว โหติ, น อญฺญํ, เอวเมว ปถวีกสิณํ ปถวีกสิณเมว โหติ, นตฺถิ ตสฺส อโญฺญ กสิณสเมฺภโทติฯ เอเสว นโย สพฺพตฺถฯ นฺติ อิทํ ตสฺส ผรณอปฺปมาณวเสน วุตฺตํฯ ตญฺหิ เจตสา ผรโนฺต สกลเมว ผรติฯ น อยมสฺส อาทิ อิทํ มชฺฌนฺติ ปมาณํ คณฺหาตีติฯ</p>


<p> เย จ เต สตฺตา กมฺมาวรเณน วา สมนฺนาคตา กิเลสาวรเณน วา สมนฺนาคตา วิปากาวรเณน วา สมนฺนาคตา อสทฺธา อจฺฉนฺทิกา ทุปฺปญฺญา อภพฺพา นิยามํ โอกฺกมิตุํ กุสเลสุ ธเมฺมสุ สมฺมตฺตนฺติ วุตฺตา, เตสเมกสฺสาเปกกสิเณปิ ภาวนา น อิชฺฌติฯ ตตฺถ ติ อานนฺตริยกมฺมสมงฺคิโนฯ ติ นิยตมิจฺฉาทิฎฺฐิกา เจว อุภโตพฺยญฺชนกปณฺฑกา จฯ ติ อเหตุกทฺวิเหตุกปฎิสนฺธิกาฯ ติ พุทฺธาทีสุ สทฺธาวิรหิตาฯ ติ อปจฺจนีกปฎิปทายํ ฉนฺทวิรหิตา ฯ ติ โลกิยโลกุตฺตรสมฺมาทิฎฺฐิยา วิรหิตาฯ   นฺติ กุสเลสุ ธเมฺมสุ นิยามสงฺขาตํ สมฺมตฺตสงฺขาตญฺจ อริยมคฺคํ โอกฺกมิตุํ อภพฺพาติ อโตฺถฯ น เกวลญฺจ กสิเณเยว, อเญฺญสุปิ กมฺมฎฺฐาเนสุ เอเตสเมกสฺสปิ ภาวนา น อิชฺฌติฯ ตสฺมา วิคตวิปากาวรเณนปิ กุลปุเตฺตน กมฺมาวรณญฺจ กิเลสาวรณญฺจ อารกา ปริวเชฺชตฺวา สทฺธมฺมสฺสวนสปฺปุริสูปนิสฺสยาทีหิ สทฺธญฺจ ฉนฺทญฺจ ปญฺญญฺจ วเฑฺฒตฺวา กมฺมฎฺฐานานุโยเค โยโค กรณีโยติฯ</p>

</p>

</p>

</p>

</p>





