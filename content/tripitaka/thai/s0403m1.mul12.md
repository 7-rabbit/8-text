<h1>(๑๓) ๓. คิลานวโคฺค</h1>
<h3>๑. คิลานสุตฺตํ</h3>
<p> เอกํ  สมยํ ภควา เวสาลิยํ วิหรติ มหาวเน กูฎาคารสาลายํฯ อถ โข ภควา สายนฺหสมยํ ปฎิสลฺลานา วุฎฺฐิโต เยน คิลานสาลา เตนุปสงฺกมิฯ อทฺทสา โข ภควา อญฺญตรํ ภิกฺขุํ ทุพฺพลํ คิลานกํ; ทิสฺวา ปญฺญเตฺต อาสเน นิสีทิฯ นิสชฺช โข ภควา ภิกฺขู อามเนฺตสิ –</p>


<p>‘‘ยํ  กิญฺจิ , ภิกฺขเว, ภิกฺขุํ ทุพฺพลํ  คิลานกํ ปญฺจ ธมฺมา น วิชหนฺติ, ตเสฺสตํ ปาฎิกงฺขํ – ‘นจิรเสฺสว อาสวานํ ขยา อนาสวํ เจโตวิมุตฺติํ ปญฺญาวิมุตฺติํ ทิเฎฺฐว ธเมฺม สยํ อภิญฺญา สจฺฉิกตฺวา อุปสมฺปชฺช วิหริสฺสตี’’’ติฯ</p>


<p>‘‘กตเม ปญฺจ? อิธ, ภิกฺขเว, ภิกฺขุ  อสุภานุปสฺสี กาเย วิหรติ, อาหาเร ปฎิกูลสญฺญี, สพฺพโลเก อนภิรตสญฺญี , สพฺพสงฺขาเรสุ  อนิจฺจานุปสฺสี, มรณสญฺญา โข ปนสฺส อชฺฌตฺตํ สูปฎฺฐิตา โหติฯ ยํ กิญฺจิ, ภิกฺขเว, ภิกฺขุํ ทุพฺพลํ คิลานกํ อิเม ปญฺจ ธมฺมา น วิชหนฺติ, ตเสฺสตํ ปาฎิกงฺขํ – ‘นจิรเสฺสว อาสวานํ ขยา…เป.… สจฺฉิกตฺวา อุปสมฺปชฺช วิหริสฺสตี’’’ติฯ ปฐมํฯ</p>


<h3>๒. สติสูปฎฺฐิตสุตฺตํ</h3>
<p> ‘‘โย หิ โกจิ, ภิกฺขเว, ภิกฺขุ วา ภิกฺขุนี วา ปญฺจ ธเมฺม ภาเวติ ปญฺจ ธเมฺม พหุลีกโรติ, ตสฺส ทฺวินฺนํ ผลานํ อญฺญตรํ ผลํ ปาฎิกงฺขํ – ทิเฎฺฐว ธเมฺม อญฺญา, สติ วา อุปาทิเสเส อนาคามิตาฯ</p>


<p>‘‘กตเม ปญฺจ? อิธ, ภิกฺขเว, ภิกฺขุโน อชฺฌตฺตเญฺญว สติ สูปฎฺฐิตา โหติ ธมฺมานํ อุทยตฺถคามินิยา  ปญฺญาย, อสุภานุปสฺสี กาเย วิหรติ, อาหาเร ปฎิกูลสญฺญี, สพฺพโลเก อนภิรตสญฺญี, สพฺพสงฺขาเรสุ อนิจฺจานุปสฺสีฯ โย หิ โกจิ, ภิกฺขเว, ภิกฺขุ วา ภิกฺขุนี วา อิเม ปญฺจ ธเมฺม ภาเวติ อิเม ปญฺจ ธเมฺม พหุลีกโรติ, ตสฺส ทฺวินฺนํ ผลานํ อญฺญตรํ ผลํ ปาฎิกงฺขํ – ทิเฎฺฐว ธเมฺม อญฺญา, สติ วา อุปาทิเสเส อนาคามิตา’’ติฯ ทุติยํฯ</p>


<h3>๓. ปฐมอุปฎฺฐากสุตฺตํ</h3>
<p> ‘‘ปญฺจหิ, ภิกฺขเว, ธเมฺมหิ สมนฺนาคโต คิลาโน ทูปฎฺฐาโก  โหติฯ กตเมหิ ปญฺจหิ? อสปฺปายการี โหติ, สปฺปาเย มตฺตํ น ชานาติ, เภสชฺชํ นปฺปฎิเสวิตา โหติ, อตฺถกามสฺส คิลานุปฎฺฐากสฺส  น ยถาภูตํ อาพาธํ อาวิกตฺตา โหติ อภิกฺกมนฺตํ วา อภิกฺกมตีติ ปฎิกฺกมนฺตํ วา ปฎิกฺกมตีติ ฐิตํ วา ฐิโตติ, อุปฺปนฺนานํ สารีริกานํ  เวทนานํ ทุกฺขานํ ติพฺพานํ  ขรานํ กฎุกานํ อสาตานํ อมนาปานํ ปาณหรานํ อนธิวาสกชาติโก โหติฯ อิเมหิ  โข, ภิกฺขเว, ปญฺจหิ ธเมฺมหิ สมนฺนาคโต คิลาโน ทูปฎฺฐาโก โหติฯ</p>


<p>‘‘ปญฺจหิ, ภิกฺขเว, ธเมฺมหิ สมนฺนาคโต คิลาโน สูปฎฺฐาโก โหติฯ กตเมหิ ปญฺจหิ? สปฺปายการี โหติ, สปฺปาเย มตฺตํ ชานาติ, เภสชฺชํ ปฎิเสวิตา โหติ, อตฺถกามสฺส คิลานุปฎฺฐากสฺส ยถาภูตํ อาพาธํ อาวิกตฺตา โหติ อภิกฺกมนฺตํ วา อภิกฺกมตีติ ปฎิกฺกมนฺตํ วา ปฎิกฺกมตีติ ฐิตํ วา ฐิโตติ, อุปฺปนฺนานํ สารีริกานํ เวทนานํ ทุกฺขานํ ติพฺพานํ ขรานํ กฎุกานํ อสาตานํ อมนาปานํ ปาณหรานํ อธิวาสกชาติโก โหติฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต คิลาโน สูปฎฺฐาโก โหตี’’ติฯ ตติยํฯ</p>


<h3>๔. ทุติยอุปฎฺฐากสุตฺตํ</h3>
<p> ‘‘ปญฺจหิ, ภิกฺขเว, ธเมฺมหิ สมนฺนาคโต คิลานุปฎฺฐาโก นาลํ คิลานํ อุปฎฺฐาตุํฯ กตเมหิ ปญฺจหิ? นปฺปฎิพโล โหติ เภสชฺชํ สํวิธาตุํ; สปฺปายาสปฺปายํ น ชานาติ, อสปฺปายํ อุปนาเมติ, สปฺปายํ อปนาเมติ; อามิสนฺตโร คิลานํ อุปฎฺฐาติ, โน เมตฺตจิโตฺต ; เชคุจฺฉี โหติ อุจฺจารํ วา ปสฺสาวํ วา วนฺตํ วา เขฬํ วา นีหริตุํ; นปฺปฎิพโล โหติ คิลานํ กาเลน กาลํ ธมฺมิยา กถาย สนฺทเสฺสตุํ สมาทเปตุํ  สมุเตฺตเชตุํ สมฺปหํเสตุํฯ อิเมหิ โข, ภิกฺขเว, ปญฺจหิ ธเมฺมหิ  สมนฺนาคโต คิลานุปฎฺฐาโก นาลํ คิลานํ อุปฎฺฐาตุํฯ</p>


<p>‘‘ปญฺจหิ, ภิกฺขเว, ธเมฺมหิ สมนฺนาคโต คิลานุปฎฺฐาโก อลํ คิลานํ อุปฎฺฐาตุํฯ กตเมหิ ปญฺจหิ? ปฎิพโล โหติ เภสชฺชํ สํวิธาตุํ; สปฺปายาสปฺปายํ ชานาติ, อสปฺปายํ อปนาเมติ, สปฺปายํ อุปนาเมติ; เมตฺตจิโตฺต คิลานํ อุปฎฺฐาติ, โน อามิสนฺตโร; อเชคุจฺฉี โหติ อุจฺจารํ วา ปสฺสาวํ วา วนฺตํ วา เขฬํ วา นีหริตุํ; ปฎิพโล โหติ คิลานํ กาเลน กาลํ ธมฺมิยา กถาย สนฺทเสฺสตุํ สมาทเปตุํ สมุเตฺตเชตุํ สมฺปหํเสตุํฯ อิเมหิ  โข, ภิกฺขเว, ปญฺจหิ ธเมฺมหิ สมนฺนาคโต คิลานุปฎฺฐาโก อลํ คิลานํ อุปฎฺฐาตุ’’นฺติฯ จตุตฺถํฯ</p>


<h3>๕. ปฐมอนายุสฺสาสุตฺตํ</h3>
<p> ‘‘ปญฺจิเม , ภิกฺขเว, ธมฺมา อนายุสฺสาฯ กตเม ปญฺจ? อสปฺปายการี โหติ, สปฺปาเย มตฺตํ น ชานาติ, อปริณตโภชี จ โหติ, อกาลจารี จ โหติ, อพฺรหฺมจารี จฯ อิเม โข, ภิกฺขเว, ปญฺจ ธมฺมา อนายุสฺสาฯ</p>


<p>‘‘ปญฺจิเม, ภิกฺขเว, ธมฺมา อายุสฺสาฯ กตเม ปญฺจ? สปฺปายการี โหติ, สปฺปาเย มตฺตํ ชานาติ, ปริณตโภชี จ โหติ, กาลจารี จ โหติ, พฺรหฺมจารี จฯ อิเม โข, ภิกฺขเว, ปญฺจ ธมฺมา อายุสฺสา’’ติฯ ปญฺจมํฯ</p>


<h3>๖. ทุติยอนายุสฺสาสุตฺตํ</h3>
<p> ‘‘ปญฺจิเม, ภิกฺขเว, ธมฺมา อนายุสฺสาฯ กตเม ปญฺจ? อสปฺปายการี โหติ, สปฺปาเย มตฺตํ น ชานาติ, อปริณตโภชี จ โหติ, ทุสฺสีโล จ, ปาปมิโตฺต จฯ อิเม โข, ภิกฺขเว, ปญฺจ ธมฺมา อนายุสฺสาฯ</p>


<p>‘‘ปญฺจิเม, ภิกฺขเว, ธมฺมา อายุสฺสาฯ กตเม ปญฺจ ? สปฺปายการี โหติ, สปฺปาเย มตฺตํ  ชานาติ, ปริณตโภชี จ โหติ, สีลวา จ, กลฺยาณมิโตฺต จฯ อิเม โข, ภิกฺขเว, ปญฺจ ธมฺมา อายุสฺสา’’ติฯ ฉฎฺฐํฯ</p>


<h3>๗. วปกาสสุตฺตํ</h3>
<p> ‘‘ปญฺจหิ, ภิกฺขเว, ธเมฺมหิ สมนฺนาคโต ภิกฺขุ นาลํ สงฺฆมฺหา วปกาสิตุํ ฯ กตเมหิ ปญฺจหิ? อิธ, ภิกฺขเว, ภิกฺขุ อสนฺตุโฎฺฐ โหติ อิตรีตเรน จีวเรน, อสนฺตุโฎฺฐ โหติ อิตรีตเรน ปิณฺฑปาเตน, อสนฺตุโฎฺฐ โหติ อิตรีตเรน เสนาสเนน, อสนฺตุโฎฺฐ โหติ อิตรีตเรน คิลานปฺปจฺจยเภสชฺชปริกฺขาเรน, กามสงฺกปฺปพหุโล จ วิหรติฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ นาลํ สงฺฆมฺหา วปกาสิตุํฯ</p>


<p>‘‘ปญฺจหิ, ภิกฺขเว, ธเมฺมหิ สมนฺนาคโต ภิกฺขุ อลํ สงฺฆมฺหา วปกาสิตุํฯ กตเมหิ ปญฺจหิ? อิธ , ภิกฺขเว, ภิกฺขุ สนฺตุโฎฺฐ โหติ อิตรีตเรน จีวเรน, สนฺตุโฎฺฐ โหติ อิตรีตเรน ปิณฺฑปาเตน, สนฺตุโฎฺฐ โหติ อิตรีตเรน เสนาสเนน, สนฺตุโฎฺฐ โหติ อิตรีตเรน คิลานปฺปจฺจยเภสชฺชปริกฺขาเรน , เนกฺขมฺมสงฺกปฺปพหุโล  จ วิหรติฯ อิเมหิ โข, ภิกฺขเว, ปญฺจหิ ธเมฺมหิ สมนฺนาคโต ภิกฺขุ อลํ สงฺฆมฺหา วปกาสิตุ’’นฺติฯ สตฺตมํฯ</p>


<h3>๘. สมณสุขสุตฺตํ</h3>
<p> ‘‘ปญฺจิมานิ, ภิกฺขเว, สมณทุกฺขานิฯ กตมานิ ปญฺจ? อิธ, ภิกฺขเว, ภิกฺขุ อสนฺตุโฎฺฐ โหติ อิตรีตเรน จีวเรน, อสนฺตุโฎฺฐ โหติ อิตรีตเรน ปิณฺฑปาเตน, อสนฺตุโฎฺฐ โหติ อิตรีตเรน เสนาสเนน, อสนฺตุโฎฺฐ โหติ อิตรีตเรน คิลานปฺปจฺจยเภสชฺชปริกฺขาเรน, อนภิรโต  จ พฺรหฺมจริยํ จรติฯ อิมานิ โข, ภิกฺขเว, ปญฺจ สมณทุกฺขานิฯ</p>


<p>‘‘ปญฺจิมานิ, ภิกฺขเว, สมณสุขานิฯ กตมานิ ปญฺจ? อิธ, ภิกฺขเว, ภิกฺขุ สนฺตุโฎฺฐ โหติ อิตรีตเรน จีวเรน, สนฺตุโฎฺฐ โหติ อิตรีตเรน ปิณฺฑปาเตน, สนฺตุโฎฺฐ โหติ อิตรีตเรน  เสนาสเนน, สนฺตุโฎฺฐ โหติ อิตรีตเรน คิลานปฺปจฺจยเภสชฺชปริกฺขาเรน, อภิรโต จ พฺรหฺมจริยํ จรติฯ อิมานิ โข, ภิกฺขเว, ปญฺจ สมณสุขานี’’ติฯ อฎฺฐมํฯ</p>


<h3>๙. ปริกุปฺปสุตฺตํ</h3>
<p> ‘‘ปญฺจิเม, ภิกฺขเว, อาปายิกา เนรยิกา ปริกุปฺปา อเตกิจฺฉาฯ กตเม ปญฺจ? มาตา  ชีวิตา โวโรปิตา โหติ, ปิตา  ชีวิตา โวโรปิโต  โหติ, อรหํ  ชีวิตา โวโรปิโต โหติ, ตถาคตสฺส ทุเฎฺฐน จิเตฺตน โลหิตํ อุปฺปาทิตํ โหติ, สโงฺฆ ภิโนฺน โหติฯ อิเม โข, ภิกฺขเว, ปญฺจ อาปายิกา เนรยิกา ปริกุปฺปา อเตกิจฺฉา’’ติฯ นวมํฯ</p>


<h3>๑๐. พฺยสนสุตฺตํ</h3>
<p> ‘‘ปญฺจิมานิ , ภิกฺขเว, พฺยสนานิฯ กตมานิ ปญฺจ? ญาติพฺยสนํ, โภคพฺยสนํ, โรคพฺยสนํ, สีลพฺยสนํ, ทิฎฺฐิพฺยสนํฯ น, ภิกฺขเว, สตฺตา ญาติพฺยสนเหตุ วา  โภคพฺยสนเหตุ วา โรคพฺยสนเหตุ วา กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชนฺติฯ สีลพฺยสนเหตุ วา, ภิกฺขเว, สตฺตา ทิฎฺฐิพฺยสนเหตุ วา กายสฺส เภทา ปรํ มรณา อปายํ ทุคฺคติํ วินิปาตํ นิรยํ อุปปชฺชนฺติฯ อิมานิ โข, ภิกฺขเว, ปญฺจ พฺยสนานิฯ</p>


<p>‘‘ปญฺจิมา, ภิกฺขเว, สมฺปทาฯ กตมา ปญฺจ? ญาติสมฺปทา, โภคสมฺปทา, อาโรคฺยสมฺปทา, สีลสมฺปทา, ทิฎฺฐิสมฺปทาฯ น, ภิกฺขเว, สตฺตา ญาติสมฺปทาเหตุ วา โภคสมฺปทาเหตุ วา อาโรคฺยสมฺปทาเหตุ  วา กายสฺส เภทา ปรํ มรณา สุคติํ สคฺคํ โลกํ อุปปชฺชนฺติฯ สีลสมฺปทาเหตุ วา, ภิกฺขเว, สตฺตา ทิฎฺฐิสมฺปทาเหตุ วา กายสฺส เภทา ปรํ มรณา สุคติํ สคฺคํ โลกํ อุปปชฺชนฺติฯ อิมา โข, ภิกฺขเว, ปญฺจ สมฺปทา’’ติฯ ทสมํฯ</p>

</p>


<p>ตสฺสุทฺทานํ  –</p>


<p>
คิลาโน สติสูปฎฺฐิ, เทฺว อุปฎฺฐากา ทุวายุสา;  
  
วปกาสสมณสุขา, ปริกุปฺปํ พฺยสเนน จาติฯ  
</p>
  
  
  
  
  