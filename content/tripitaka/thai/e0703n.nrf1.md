<h1>ทุติยปริเจฺฉท</h1>
<h3>มหาสมฺมตวํส</h3>
<ol>
<li>
มหาสมฺมต  
ราชสฺส, วํสโช หิ มหามุนิ;  
  
กปฺปสฺสาทิมฺหิ ราชา’สิ, มหาสมฺมตนามโกฯ  
</li>
  
<li>
โรโช จ วรโรโช จ, ตถา กลฺยาณกา ทุเว;  
  
อุโปสโถ จ มนฺธาตา, จรโก’ปจรา ทุเวฯ  
</li>
  
<li>
เจตีโย มุจโล เจว, มหามูจลนามโก;  
  
มุจลิโนฺท สาคโร เจว, สาคโร เทว วนามโกฯ  
</li>
  
<li>
ภรโต ภคีรโถ เจว, รุจิ จ สุรุจิ ปิจ;  
  
ปตาโป มหาปตาโป, ปนาทา จ ตถา ทุเวฯ  
</li>
  
<li>
สุทสฺสโน จ เนรุ จ, ตถา เอว ทุเว ทุเว;  
  
ปจฺฉิมา จา’ติ ราชาโน, ตสฺส ปุตฺตปปุตฺตกาฯ  
</li>
  
<li>
อสํขิยายุกา เอเต, อฎฺฐวีสติ ภูมิปา;  
  
กุสาวติํ ราชคหํ, มิถิลญฺจาปิ อาวสุํฯ  
</li>
  
<li>
ตโต สตญฺจ ราชโน, ฉปฺปญฺญาส จ สฎฺฐิ จ;  
  
จตุราสีติ สหสฺสานิ, ฉตฺติํสา จ ตโต ปเรฯ  
</li>
  
<li>
ทฺวตฺติํส อฎฺฐวีสา จ, ทฺวาวีสติ ตโต ปเร;  
  
อฎฺฐารส สตฺตรส, ปญฺจทส จตุทฺทสฯ  
</li>
  
<li>
นว สตฺต ทฺวาทส จ, ปญฺจวีส ตโตปเร;  
  
ปญฺจวีสํ ทฺวาทส จ, ทฺวาทสญฺจ นวา ปิจฯ  
</li>
  
<li>
จตุราสีติสหสฺสานิ, มขาเทวาทิกาปิ จ;  
  
จตุราสีติสหสฺสานิ, กฬาราชนกาทโยฯ  
</li>
  
<li>
โสฬส ยาว โอกฺกาตํ, ปปุตฺตา ราสิโต อิเม;  
  
วิสุํ วิสุํ ปุเร รชฺชํ, กมโต อนุสาสิสุํฯ  
</li>
  
<li>
โอกฺกามุโข เชฎฺฐปุโตฺต, โอกฺกากสา’สิ ภูปติ;  
  
นิปุโร จนฺทีมา จนฺทํ-มุโข จ สิวิ สญฺชโยฯ  
</li>
  
<li>
เวสฺสนฺตร  
มหาราชา, ชาลี จ สีหวาหโน;  
  
สีหสฺสโร จ อิเจฺจเต, ตสฺส ปุตฺต ป ปุตฺตกาฯ  
</li>
  
<li>
เทฺวอสีติ สหสฺสานิ, สีหสฺสรสฺส ราชิโน;  
  
ปุตฺต ป ปุตฺต ราชาโน, ชยเสโน ตทนฺติโมฯ  
</li>
  
<li>
เอเต กปิลวตฺถุสฺมิํ, สกฺยราชาติ วิสฺสุตา;  
  
สีหหนุ มหาราชา, ชยเสนสฺส อตฺรโชฯ  
</li>
  
<li>
ชยเสนสฺส ธีตา จ, นาเมนา’สิ ยโสธรา;  
  
เทวทเย เทวทห-สโกฺก นามา’สิ ภูปติฯ  
</li>
  
<li>
อญฺชโน จา’ถ กจฺจานา, อาสุํ ตสฺส สุตา ทุเว;  
  
มเหสีจา’สิ กจฺจานา, รโญฺญ สีหหนุสฺส สาฯ  
</li>
  
<li>
อาสี อญฺชนสกฺกสฺส, มเหสี สา ยโสธรา;  
  
อญฺชนสฺส ทุเว ธีตา, มายา จาถ ปชาปติฯ  
</li>
  
<li>
ปุตฺตา ทุเว ทณฺฑปาณี, สุปฺปพุโทฺธ จ สากิโย;  
  
ปญฺจ ปุตฺตา ทุเว ธีตา, อาสุํ สีหหนุสฺสเรฯ  
</li>
  
<li>
สุโทฺธทโน โธโตทโน, สกฺกสุกฺกมิโตทโน;  
  
อมิตา ปมิตาจา’ติ, อิเม ปญฺจ อิมา ทุเวฯ  
</li>
  
<li>
สุปฺปพุทฺธสฺส สกฺกสฺส, มเหสี อมิตา อหุ;  
  
ตสฺสา’สุํ ภทฺทกจฺจานา, เทวทโตฺต ทุเว สุตาฯ  
</li>
  
<li>
มายา มหาปชาปติ เจว, สุโทฺธทน มเหสีโย;  
  
สุโทฺธทน มหารโญฺญ, ปุโตฺต มายาย โส ชิโนฯ  
</li>
  
<li>
มหา สมฺมตวํสมฺหิ, อสมฺภิเนฺน มหามุนิ;  
  
เอวํ ปวเตฺต สญฺชาโต, สพฺพ ขตฺถิย มุทฺธนิฯ  
</li>
  
<li>
สิทฺธตฺถสฺส กุมารสฺส, โพธิสตฺตสฺส สา อหุ;  
  
มเหสี ภทฺทกจฺจานา, ปุโตฺต ตสฺสา’สิ ราหุโลฯ  
</li>
  
<li>
พิมฺพิสาโร จ สิทฺธตฺถ-กุมาโร จ สหายกา;  
  
อุภินฺนํ ปิตโร จาปิ, สหายาเอว เต อหุํฯ  
</li>
  
<li>
โพธิสโตฺต พิมฺพิสารา, ปญฺจวสฺสาธิโก อหุ;  
  
เอกูนติํโส วยสา, โพธิสโตฺต’ภินิกฺขมิฯ  
</li>
  
<li>
ปทหิตฺวาน  
ฉพฺพสฺสํ, โพธิํ ปตฺวา กเมน จ;  
  
ปญฺจติํโส ถ วยสา, พิมฺพิสารมุปาคมิฯ  
</li>
  
<li>
พิมฺพิสาโร ปนฺนรส-วโสฺส’ถ ปีตรํ สยํ;  
  
อภิสิโตฺต มหาปโญฺญ, ปโตฺต รชฺชสฺส ตสฺส ตุฯ  
</li>
  
<li>
ปเตฺต โสฬสเม วเสฺส, สตฺถา ธมฺมมเทสยิ;  
  
ทฺวาปญฺญาเสว วสฺสานิ, รชฺชํ กาเรสิ โส ปนฯ  
</li>
  
<li>
รเชฺช สมา ปนฺนรส, ปุเพฺพ ชินสมาคมา;  
  
สตฺตติํส สมา ตสฺส, ธรมาเน ตถาคเตฯ  
</li>
  
<li>
พิมฺพิสารสุโต’ชาต-สตฺตุตํ ฆาตียา’มติ;  
  
รชฺชํ ทฺวตฺติํสวสฺสานิ, มหามิตฺตทฺทุการยีฯ  
</li>
  
<li>
อชาตสตฺตุโน วเสฺส, อฎฺฐเม มุนิ นิพฺพุโต;  
  
ปจฺฉา โส การยี รชฺชํ, วสฺสานิ จตุวีสติฯ  
</li>
  
<li>
ตถาคโต สกลโลกคฺคตํ คโต;  
  
อนิจฺจตาว สมวโส อุปาคโต;  
  
อิติ’ธ โย ภยชนนิํ อนิจฺจตํ,  
  
อเวกฺขเต ส ภวติ ทุกฺขปารคูติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
มหาสมฺมตวํโส นาม  
</li>
  
ทุติโย ปริเจฺฉโทฯ  
</li>
  
  
  
  
  