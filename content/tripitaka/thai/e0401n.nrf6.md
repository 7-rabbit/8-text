<h1>๗. สมุจฺจยสงฺคหอนุทีปนา</h1>
<p> สมุจฺจยสงฺคเห ฯ อตฺตโน อาเวณิกภูเตน สามญฺญ ลกฺขเณนติ จ สมฺพโนฺธฯ อญฺญาปเทเสน เอว ตทุภยลกฺขเณน สลกฺขณานิ นาม วุจฺจนฺตีติ อธิปฺปาโยฯ ‘‘นิพฺพานสฺสปิ สรูปโต ลพฺภมานสภาวตา’’ติ อญฺญนิสฺสย รหิเตน ลพฺภมานสภาวตาฯ นนุ นิพฺพานมฺปิ ราคกฺขโย โทสกฺขโย โมหกฺขโยติอาทินา อญฺญนิสฺสยทสฺสนํ อตฺถิ เยวาติฯ ทสฺสนมตฺตํ อตฺถิฯ นิพฺพานํ ปน ราคาทีหิ ปฎิพทฺธํ น โหติฯ อถ โข เตหิ ทูรตรํ โหติฯ ปฎิปกฺขตรํ, ปฎิวิรุทฺธตรํฯ ยญฺหิ รูปสฺส ขโย วโย เภโท อนิจฺจาติ วุตฺตํฯ ตตฺถ รูปสฺส อุปฺปชฺชิตฺวา ขโย วุโตฺตติ โส รูปสฺส นิสฺสิโต เอว โหติฯ อิธ ปน ราคาทีนํ ปุน อุปฺปาทสฺสปิ อภาโว วุโตฺตติ โส ราคาทีสุ อนิสฺสิโต เอวฯ น เกวลํ อนิสฺสิโตฯ อถ โข เตหิ ทูรตโร จ ปฎิปกฺขตโร จ เตสํ ปฎิปกฺขคุเณหิ อิมสฺสสิทฺธตฺตาติฯ อนิปฺผนฺนรูปานิปิ อธิเปฺปตานิ เอว เตสมฺปิ ขนฺธายตนธาตุ สเจฺจสุ สงฺคหิตตฺตาฯ</p>


<p>อาสวาทีสุฯ ‘‘ปาริวาสิยเฎฺฐนา’’ติ ปริวาสกรณเฎฺฐนฯ ‘‘มทนียเฎฺฐนา’’ติ มทนชนกเฎฺฐนฯ ‘‘ปริวาสํ คณฺหนฺตี’’ติ โทสเวปุลฺลํ อาปชฺชนฺตีติ วุตฺตํ โหติฯ ปุน ‘‘ปริวาสํ’’ติ ทุคฺคนฺธตาทิปริวาสํฯ ‘‘อาสวภริตเมวา’’ติ อาสเวหิ ปูริตเมวฯ ‘‘ฉฬารมฺมณานิ ทูเสนฺตี’’ติ ตานิ สาสวาทิภาวํ ปาเปนฺตีติ อธิปฺปาโยฯ ‘‘ภวโต’’ติ ภูมิโต อิเจฺจวโตฺถฯ อวธียติ ปริจฺฉินฺทียติ เอตสฺมาติ อวธิฯ อปาทานํ วุจฺจติฯ มริยาโท นาม ปริยนฺตปริเจฺฉโทฯ มริยาทมตฺตภูโต กฺริยาวิสโย มริยาทวิสโยฯ อวธิ นาม พฺยาปน วิธานํ, กฺริยา พฺยาปนสฺส วิสโย อภิวิธิวิสโยฯ ‘‘ยสฺสา’’ติ อวธิ วตฺถุสฺสฯ ‘‘อตฺตานํ’’ติ อวธิวตฺถุํฯ ‘‘พหิกตฺวา’’ติ สมฺปตฺตมตฺตํ กตฺวาติ อธิปฺปาโยฯ อวธิวิจารณายํฯ ‘‘สทฺทสฺสา’’ติ  ภควโต กิตฺติสทฺทสฺสฯ ‘‘ตํ’’ติ อวธิภูตํ อตฺถํฯ ‘‘ยโส’’ติ กิตฺติสโทฺทฯ ‘‘อิตรํ’’ติ อนภิวิธิวิสยํ พหิ กตฺวา ปวตฺตติฯ</p>


<p>กามาสวาทีสุฯ ‘‘ตนฺนาเมนา’’ติ กามนาเมนฯ ‘‘ตทารมฺมณา’’ติ กามธมฺมารมฺมณาฯ ‘‘อยมโตฺถ วา’’ติ กามียตีติอาทินา วุโตฺต ปจฺฉิมโตฺถวฯ ‘‘มหคฺคตกุสลธมฺมา’’ติ อิธาธิเปฺปตํ กมฺมภวํ สนฺธาย วุตฺตํฯ ‘‘ตํ นิพฺพตฺตา’’ติ เตน นิพฺพตฺตาฯ ‘‘ตทารมฺมณา’’ติ ทุวิธภวารมฺมณาฯ ‘‘ตณฺหา เอวา’’ติ ภวตณฺหา เอวฯ ‘‘ภโว เอวา’’ติ ภวารมฺมณตาย ภวนามิกา ตณฺหา เอวฯ ‘‘อิเม เอวา’’ติ ตณฺหาทิฎฺฐิ อวิชฺชา เอวฯ ‘‘ปริวุเตฺถ สตี’’ติ ปริวสิเต สติฯ ‘‘กามวิสยา’’ติ กามธมฺมวิสยาฯ ‘‘ตสฺมิํ’’ติ กามาสเวฯ ภววิสยา มานาทโย ปริวุตฺถา เอวาติอาทินา โยเชตพฺพํฯ ตถา ทิฎฺฐิวิสยาติ ปเทปิฯ</p>


<p>‘‘อนสฺสาสิกํ กตฺวา’’ติ อสฺสาสปสฺสาสรหิตํ กตฺวาฯ ‘‘อวหนนเฎฺฐนา’’ติ อโชฺฌตฺถริตฺวา มารณเฎฺฐนฯ อโธกตฺวา มารณเฎฺฐนาติปิ ยุชฺชติฯ ‘‘ทุตฺตรเฎฺฐนา’’ติ ตตฺถ ปตนฺตสฺส ตริตุํ ทุกฺกรเฎฺฐนฯ ‘‘วุตฺตนเยนา’’ติ อาสเวสุ วุตฺตนเยนฯ</p>


<p>‘‘วฎฺฎสฺมิํ’’ติ ติวิธวฎฺฎสฺมิํฯ ‘‘ภวยนฺตเก’’ติ อวิชฺชาสงฺขาราทิเก ภวจเกฺกฯ ‘‘อามสนํ’’ติ ปทสฺส อตฺถํ ทเสฺสติ ‘‘ตถา ตถา กเปฺปตฺวา คหณ’’นฺติฯ ‘‘สาสเน’’ติ ปริยตฺติสาสเน ตสฺมิํ ตสฺมิํ สุตฺตเนฺตฯ ‘‘ทิฎฺฐิโย ทิฎฺฐุปาทานํ’’ติ ทิฎฺฐิวตฺถูสุ ทฬฺหคฺคาหเฎฺฐน ทิฎฺฐิโย เอว ทิฎฺฐุปาทานํฯ อตฺตวาทุปาทาเนฯ ปริกปฺป พุทฺธิ นาม มิจฺฉาญาณํ วุจฺจติฯ ‘‘อิสฺสร นิมฺมิตํ’’ติ สกลโลกิสฺสเรน มหาพฺรหฺมุนา อาทิกปฺปกาเล นิมฺมิตํฯ ‘‘อธิจฺจ สมุปฺปนฺนํ’’ติ อเหตุ อปจฺจยา สมุปฺปนฺนํฯ ‘‘อจฺจนฺตสสฺสตํ’’ติ ภวปรมฺปราสุ สสฺสตํฯ ‘‘เอกจฺจสสฺสตํ’’ติ ภววิเสสํ ปตฺวา เอกจฺจานํ สตฺตานํ สสฺสตํฯ ‘‘อุจฺฉินฺนํ’’ติ ยตฺถกตฺถจิ ปรมฺมรณา อุจฺฉินฺนํฯ ปุราณญฺจกมฺมํ ปริกฺขีณํ, นวญฺจกมฺมํ อกตํฯ เอวํ สํสาร สุทฺธีติอาทินา  คหณนฺติ อโตฺถฯ สโนฺต กาโย สกฺกาโยฯ ‘‘สโนฺต’’ติ ปรมตฺถโต วิชฺชมาโนฯ ‘‘กาโย’’ติ รูปกาโย, นามกาโยฯ อตฺตโน อตฺตโน กาโย วา สกฺกาโยฯ ปจฺจตฺตกาโย, ปาฎิปุคฺคลิก กาโยติ วุตฺตํ โหติฯ ยถาวุตฺตกาย ทฺวยเมวฯ สกฺกาเย ทิฎฺฐิ สกฺกายทิฎฺฐิฯ ตตฺถ ‘‘สกฺกาเย ทิฎฺฐี’’ติ ปุพฺพนฺตาปรนฺต กปฺปิกานํ วิย ปุพฺพนฺตา ปรเนฺตอจิเนฺตตฺวา สพฺพสตฺตานํปิ อตฺตโน ขเนฺธสุ เอว ‘รูปํ เม อตฺตาติ วา’ อตฺตา เม รูปวาติ วา, อตฺตนิ เม รูปนฺติ วา, รูปสฺมิํ เม อตฺตาติ วา, เอวมาทินา ธมฺมตา สิทฺธา ทิฎฺฐีติ วุตฺตํ โหติฯ ‘‘อสฺสุตวา’’ติ ขนฺธเทสนาทิเก สุญฺญตธมฺมปฺปฎิสํ ยุเตฺต เทสนา ธเมฺม อสฺสุต ปุพฺพตฺตา นตฺถิ สุตํ เอตสฺสาติ อสฺสุตวาฯ ‘‘ปุถุชฺชโน’’ติ โลกิยมหาชโนฯ ตตฺถ ปริยาปโนฺน ปน เอกปุคฺคโลปิ ปุถุชฺชโนเตฺวว วุจฺจติฯ โส สุตวาปิ อตฺถิ, อสฺสุตวาปิ อตฺถิฯ อิธ อสฺสุตวา อธิเปฺปโตฯ อริย ปุคฺคโล ปน ตตฺถ ปริยาปโนฺน น โหติฯ อหนฺติวา, มมาติ วา, มยีติ วา, เมติ วา, ปรามสน ปทานิ นามฯ ‘‘เสสธเมฺมวา คเหตฺวา’’ติ รูปโต อวเสเส นามกฺขนฺธ ธเมฺม อตฺตา เมติ คเหตฺวา วาฯ ‘‘ธมฺม มุตฺตกํ วา อตฺตานํ คเหตฺวา’’ติ ปญฺจกฺขนฺธธมฺมวิมุตฺตํ ปริกปฺปสิทฺธํ อตฺตานํ วา คเหตฺวาฯ จตโสฺส อวตฺถา ยสฺสาติ จตุราวตฺถิกาฯ เวทนาย สโมฺภครสตฺตา ‘‘สํภุญฺชิํ’’ติ วุตฺตํฯ ‘‘สุขิโต’’ติ สุขเวทนาย สมงฺคีปุคฺคโลฯ ธมฺมโต ขนฺธ ปญฺจกเมวฯ ตตฺถ ปน สุขเวทนาปธานตฺตา ตถา สมนุปสฺสโนฺต เวทนํ อตฺตาติ สมนุปสฺสติ นามฯ ‘‘สมูหโต คเหตฺวา’’ติ อหมสฺมิ, อหํ เอโก สโตฺตติอาทินา สมูหโตฯ ‘‘วตฺถู’’ติ ปญฺจกฺขนฺธา วุจฺจนฺติฯ ญาตปริญฺญาทิวเสน อปริญฺญาตานิ วตฺถูนิ เอเตหีติ อปริญฺญาตวตฺถุกาฯ เอกมุหุตฺตมเตฺตปิ กาเลฯ รูปํ อตฺตโต สมนุปสฺสตีติอาทิกํ จตุราวตฺถํ สนฺธาย ‘‘กทาจิ อตฺตโต’’ติอาทิ วุตฺตํฯ ‘‘อตฺตนิมิตฺตํ’’ติ อภิกฺกมนาทีสุ กายวจีมโน กฺริยาสุ อหํ อภิกฺกมามิ, อหํ ปฎิกฺกมามีติอาทินา จิเตฺต ทิสฺสมานา อตฺตจฺฉายา วุจฺจติฯ</p>


<p>‘‘กามนเฎฺฐนา’’ติ  อิจฺฉนเฎฺฐนฯ ‘‘ฉนฺทนเฎฺฐนา’’ติ ปตฺถนเฎฺฐนฯ ลีนภาโว นาม จิตฺตเจตสิกานํ ปฎิกุฎนํฯ อาปาทียเต อาปาทนํฯ ลีนภาวสฺส อาปาทนนฺติ วิคฺคโหฯ ‘‘ตนฺที’’ติ อาลสฺยํ วุจฺจติฯ ‘‘วิชมฺภิตตา’’ นาม กิเลสวเสน กายงฺคานํ วิชมฺภนํ สมิญฺชนปฺปสารณาทิกรณํฯ สา เอว ปจฺจโย เอตสฺสาติ วิคฺคโหฯ</p>


<p>อนุสยปทเตฺถฯ ‘‘อุปฺปชฺชนฺตี’’ติ อุปฺปชฺชิตุํ สโกฺกนฺติฯ น ปน เอกนฺตโต อุปฺปชฺชนฺติฯ สเนฺตสุหิ เอกนฺตโต อุปฺปชฺชเนฺตสุ อนุสยา นาม น โหนฺติ สยนกิจฺจเสฺสว อภาวโตฯ ‘‘อุปฺปชฺชนฺตี’’ติ วา อุปฺปชฺชิตุํ ปโหนฺติฯ ปโตฺถทโน พหูนํ ชนานํ ปโหตีติอาทีสุ วิยฯ ปญฺญตฺติโยหิ อสภาวธมฺมชาติกตฺตา การณ ลาเภปิ อุปฺปชฺชิตุํ นปฺปโหนฺติฯ อิเม ปน สภาวธมฺมชาติกตฺตา การณ ลาเภ สติ อุปฺปชฺชิตุํ ปโหนฺตีติฯ เอวญฺหิสติ, อุปฺปาทํ อปตฺตานํปิ เตสํ ปรมตฺถชาติกตา สิทฺธา โหตีติฯ ‘‘สห อนุเสนฺตี’’ติ เอกโต อนุเสนฺตีติ วุตฺตา กามราคานุสโย จ ปฎิฆานุสโย จ มานานุสโย จ ทิฎฺฐานุสโย จ วิจิกิจฺฉานุสโย จฯ อิเมสํ สตฺตานํ สตฺตสนฺตาเน อนุสยกิจฺจมตฺตํ ฐเปตฺวา เอกโต อุปฺปตฺติ นาม นตฺถิฯ ยทิ เอกโต อุปฺปเชฺชยฺยุํฯ ทฺวาทสา กุสลจิตฺตานิ สตฺตสนฺตาเน นิจฺจกาลมฺปิ เอกโต อุปฺปเชฺชยฺยุํฯ น จ อุปฺปชฺชนฺติฯ ตสฺมา วิญฺญายติ อุปฺปชฺชนํ นาม อปฺปหีนเฎฺฐน อุปฺปชฺชนารหภาโว วุโตฺตติฯ เสนฺตีติ วตฺวา ตทตฺถํ ทเสฺสติ ‘‘วิสุํ’’ติอาทินาฯ ‘‘อวุฎฺฐิตา’’ติ อุปฺปาทํ อปตฺตาฯ ‘‘ตถาปวตฺตา’’ติ จาลนากาเรน ปวตฺตาฯ ปุน ‘‘ตถาปวตฺตา’’ติ ชวนสหชาตากาเรน ปวตฺตาฯ ‘‘เยสํ’’ติ กามราคานุสยาทีนํฯ ‘‘อาวชฺชนํ’’ติ อาวชฺชนจิตฺตํฯ ‘‘ทมถํ’’ติ สุทนฺตภาวํฯ ‘‘ตถา ปวตฺตา’’ติ จิตฺตสนฺตานานุสยนากาเรน ปวตฺตาฯ ตาอวตฺถา เยสํ เต ตทวตฺถิกาฯ ยทิ เต อุปฺปาทํ อปตฺตาฯ เอวํสติ, เต ปรมตฺถาปิ นาม น ภเวยฺยุนฺติ โจทนํ ปริหรติ ‘‘เต ปนา’’ติอาทินาฯ สเจ เต กุสลาพฺยากต จิตฺตสนฺตานมฺปิ อนุคตาฯ เอวํสติ, เต กุสลาพฺยากตานิ นาม  สิยุนฺติ โจทนํ ปริหรติ ‘‘น จา’’ติอาทินาฯ อถ เต เอกนฺต อกุสลา สิยุํฯ เอวํสติ, กุสลาพฺยากเตหิ วิรุทฺธา ภเวยฺยุํติ โจทนํ ปริหรติ ‘‘นาปี’’ติอาทินาฯ ยทิ อุปฺปาทํ อปตฺตาฯ เอวํสติ, กาลวิมุตฺตา สิยุนฺติ อาห ‘‘นาปิกาลตฺตย วินิมุตฺตา’’ติอาทิํฯ ‘‘สานุสเย จิตฺตสนฺตาเน’’ติ เสกฺขปุถุชฺชนานํ จิตฺตสนฺตาเนฯ ‘‘สห มคฺคุปฺปาทา’’ติ มคฺคุปฺปาเทน สเหวฯ ‘‘ตตฺถ ตตฺถ วุโตฺต’’ติ อฎฺฐกถาฎีกาสุ วุโตฺตฯ ‘‘อนาคตสามญฺญํ’’ติ อนาคตสทิสํฯ น เอกนฺต อนาคตนฺติปิ วทนฺติฯ กถํ เต สงฺขตชาติกา โหนฺตีติ อาห ‘‘เตหิ มเคฺค’’ติอาทิํฯ วิภาวนิปาเฐฯ ‘‘อปฺปหีนา’’ติ มเคฺคน อปฺปหีนาฯ ‘‘ตทวตฺถา’’ติ อุปฺปชฺชนารหาวตฺถาฯ ‘‘ตํ สภาวตฺตา’’ติ กามราคาทิ สภาวตฺตาฯ ‘‘ตถา วุจฺจนฺตี’’ติ อนุสยาติ วุจฺจนฺติฯ อนาคตา นาม น โหนฺติฯ จิตฺตสนฺตาเน วตฺตมานภาเวน สิทฺธตฺตาฯ ‘‘หญฺจิ ปชหตี’’ติ ยทิปชหติฯ ‘‘เตนหี’’ติ ตโต เอวฯ ‘‘รโตฺต’’ติ ราคสมงฺคี หุตฺวาฯ ‘‘ทุโฎฺฐ’’ติ โทสสมงฺคี หุตฺวาฯ ‘‘มุโฬฺห’’ติ โมหสมงฺคี หุตฺวา ปชหตีติ โทโส อาปชฺชตีติ วุตฺตํ โหติฯ ปริยุฎฺฐาน ปตฺตานํ ราคาทีนํฯ ‘‘มคฺควชฺฌํ’’ติ มเคฺคน วธิตพฺพํฯ ‘‘อุปฺปนฺนํ’’ติ ปจฺจุปฺปนฺนํฯ วตฺตมานญฺจ ตํ อุปฺปนฺนญฺจาติ วตฺตมานุปฺปนฺนํฯ ‘‘ภุตฺวา’’ติ อารมฺมณํ ปริภุญฺชิตฺวาฯ วิคจฺฉตีติ วิคตํฯ ภุตฺวา วิคตญฺจ ตํ อุปฺปนฺนญฺจาติ ภุตฺวา วิคตุปฺปนฺนํฯ วิปจฺจนตฺถาย โอกาสํ กโรนฺตีติ โอกาสกตํฯ โอกาสกตญฺจ ตํ อุปฺปนฺนญฺจาติ โอกาสกตุปฺปนฺนํฯ สมุทาจาโร วุจฺจติ ภิโยฺย ปวตฺตนํฯ สมุทาจาโร จ โส อุปฺปนฺนญฺจาติ สมุทาจารุปฺปนฺนํฯ ขนฺธปญฺจก สงฺขาตํ ภูมิํ ลภตีติ ภูมิลทฺธํฯ ภูมิลทฺธญฺจ ตํ อุปฺปนฺนญฺจาติ ภูมิลทฺธุปฺปนฺนํฯ อารมฺมณํ อธิกตรํ คณฺหาตีติ อารมฺมณาธิคฺคหิตํฯ อารมฺมณาธิคฺคหิตญฺจ ตํ อุปฺปนฺนญฺจาติ อารมฺมณาธิคฺคหิตุปฺปนฺนํฯ มหคฺคตชฺฌาเนน อวิกฺขมฺภิตญฺจ ตํ อุปฺปนฺนญฺจาติ อวิกฺขมฺภิตุปฺปนฺนํฯ มเคฺคน อสมุคฺฆาฎิตญฺจ ตํ อุปฺปนฺนญฺจาติ อสมุคฺฆาฎิตุปฺปนฺนํฯ เอวํ มคฺควชฺฌานํ อนุสยานํ อุปฺปนฺนภาเวน วุตฺตตฺตา ปจฺจุปฺปนฺนตา  ปริยาโยว เตสํ วตฺตโพฺพติฯ ‘‘เสกฺขา’’ติ สตฺตเสกฺขปุคฺคลาฯ</p>


<p>โอรมฺภาโค วุจฺจติ กามโลโกเจว ปุถุชฺชนภาโว จฯ โอรมฺภาเค สนฺทิสฺสนฺตีติ โอรมฺภาคิยานิฯ อุทฺธํภาโค วุจฺจติ มหคฺคตภาโวเจว อริยภาโว จฯ อุทฺธํภาเค สนฺทิสฺสนฺตีติ อุทฺธํภาคิยานิฯ ตตฺถฯ กามจฺฉโนฺท, พฺยาปาโท,ติ อิมานิ เทฺวสํ โยชนานิ กามโลกสงฺขาเต โอรมฺภาเค เอว สนฺทิสฺสนฺติฯ ทิฎฺฐิ, วิจิกิจฺฉา, สีลพฺพตปรามาโส,ติ อิมานิ ตีณิ ปุถุชฺชนภาว สงฺขาเตฯ เสสานิ ปน ปญฺจ มหคฺคตภาวสงฺขาเต จ อริยภาวสงฺขาเตจ อุทฺธํภาเคปิ สนฺทิสฺสนฺติฯ อถวาฯ ปุริมานิ ปญฺจยสฺส ตานิ มเคฺคน อปฺปหีนานิ, ตํ อุปริภวเคฺค ฐิตํปิ กามโลกสงฺขาตํ โอรมฺภาคํ อากฑฺฒนฺติ, ตสฺมา โอรมฺภาคาย สํวตฺตนฺตีติ โอรมฺภาคิยานิฯ ปจฺฉิมานิ ปญฺจ ยสฺส ตานิ อปฺปหีนานิ, ตํ กามโลเก ฐิตํปิ อุทฺธํภาคํ อากฑฺฒนฺติ, ตสฺมา อุทฺธํภาคาย สํวตฺตนฺตีติ อุทฺธํภาคิยานิฯ ตตฺถหิ เทฺวรูปารูปราคา เอกเนฺตน มหคฺคตภาวํ อากฑฺฒนฺติเยวฯ มาโน จ อุทฺธจฺจญฺจ อวิชฺชาจาติ อิมานิ จ รูปารูปราคสหคตานิ หุตฺวา อากฑฺฒนฺติฯ โอรํ เหฎฺฐิมํ กามโลกํ ภชนฺตีติ โอรมฺภาคิยานิฯ อุทฺธํ รูปารูปโลกํ ภชนฺตีติ อุทฺธํภาคิยานีติปิ วเณฺณนฺติฯ ‘‘อิตรานิ ปนา’’ติ เทฺว อิสฺสา สํโยชน มจฺฉริยสํโยชนานิฯ ‘‘กโมปน ทฺวินฺนํ ปี’’ติ อิธ สงฺคเห ทฺวินฺนํปิ อนุกฺกโมปนฯ</p>


<p>‘‘วิพาเธนฺตี’’ติ วิหิํสนฺติฯ ‘‘อุปตาเปนฺติจา’’ติ อุปคนฺตฺวา สนฺตาเปนฺติฯ เสสเมตฺถ สุวิเญฺญยฺยํฯ</p>

</p>


<p> มิสฺสกสงฺคเหฯ ‘‘จิตฺตปฺปฎิปาทนํ จิตฺตนิโยชนํฯ ‘‘สุคติ ทุคฺคติ วิวฎฺฎสงฺขาตาสุ จา’’ติ สุคติภว ทุคฺคติ ภวนิพฺพานสงฺขาตาสุ จฯ นิพฺพานญฺหิ วฎฺฎโต คิคตตฺตา วิวฎฺฎนฺติ วุจฺจติฯ ‘‘ทสฺสนาทีหิ เอวา’’ติ ทสฺสนสงฺกปฺปนาทีหิ เอวฯ อุชุคติ นาม  หิตสุขสํวตฺตนิกา ปวตฺติ วุจฺจติฯ วงฺกคตินาม อหิต ทุกฺขสํวตฺตนิกา ปวตฺติฯ ‘‘ปถงฺคานี’’ติ ปถสฺสมคฺคสฺส องฺคานิฯ มโคฺคติ จ อุปาโย วุจฺจตีติ อาห ‘‘อุปายงฺคานี’’ติฯ ‘‘อิตรานี’’ติ สมฺมาทิฎฺฐิ สมฺมาสงฺกปฺปาทีนิ องฺคานิฯ อุชุคติยา คมนสฺส อุปายงฺคานิฯ อิเมปิ จตฺตาโร มคฺคงฺค ธมฺมา ธมฺมา นาม อาคตาฯ ‘‘ตถา ตถา ปวตฺตานํ’’ติ มุสาวาทาทิวเสน ปวตฺตานํฯ ‘‘นา นามโคฺควา’’ติ มิจฺฉามโคฺค จ สมฺมามโคฺค จฯ</p>


<p>‘‘อตฺตาธีนวุตฺติเก’’ติ อตฺตายตฺตปฺปวตฺติเกฯ อตฺตโน คติ นาม จกฺขุนฺทฺริยาทีนํ ทสฺสนาทิ กิจฺจเมว วุจฺจติฯ ‘‘อิสฺสรา อธิปติโน’’ติ อิทํ อาธิปฺปจฺจตฺถปากฎตฺถํ วุตฺตํฯ อโตฺถ ปน ภาวปฺปธานวเสน คเหตโพฺพฯ อินฺทฺริยํ อิสฺสริยํ อาธิปฺปจฺจนฺติหิ อิเม เอกตฺถาติฯ ‘‘อิตฺถาการานิ’’ นาม อิตฺถิลิงฺคปุริสลิงฺคาทิฯ ‘‘อญฺญถา อปฺปวตฺติยํ’’ติ อิตฺถิสณฺฐาเน ปุริสลิงฺคาทีนํ, ปุริสสณฺฐาเน อิตฺถิลิงฺคาทีนํ อปฺปวตฺติยํฯ เตนาห ‘‘ตถาหี’’ติอาทิํฯ มโน วิชานนกิเจฺจ สมฺปยุตฺตธมฺมานํ อิสฺสโร โหติ อนญฺญาภิภวนียภาเวน ปวตฺตนโตติ สมฺพโนฺธฯ เอวํ ปรตฺถฯ ‘‘อารมฺมณาธิมุจฺจเน’’ติ อารมฺมเณ นิราสงฺกปฺปวตฺติยํฯ ‘‘อารมฺมณุปฎฺฐาเน’’ติ จิเตฺต พุทฺธคุณาธิกสฺส อารมฺมณสฺส อุปฎฺฐาเนฯ ‘‘จตุสจฺจธโมฺม’’ติ เตน ปุคฺคเลน อนญฺญาต ปุโพฺพ จตุสจฺจ ธโมฺมฯ อนญฺญาต ปุพฺพํ อมตํ วา ปทํฯ อนญฺญาตํ ญสฺสามิ อิติ ปวตฺตํ อินฺทฺริยนฺติ สมาโสฯ ปฎิปนฺนสฺสาติ ปน อตฺถโต สิทฺธตฺตา วุตฺตํฯ ‘‘วิปฺปกตภาเวนา’’ติ อนิฎฺฐงฺคตภาเวนฯ ปุนปฺปุนํ ชานนกิจฺจยุตฺตานํ มเชฺฌ ฉนฺนํเสกฺขานํฯ เอเตน อวสทฺทสฺสยาว สพฺพกิเลสปฺปหานา ชานนนฺติ อตฺถํ ทีเปติฯ ปถม มเคฺคน ญาตํ มริยาทํ อนติกฺกมฺม ชานนนฺติปิ วเณฺณนฺติฯ อาชานิตตฺถาติ อญฺญาตาวีฯ อรหา ขีณาสโว กตกิโจฺจ วุสิต พฺรหฺมจริโยฯ อญฺญาตาวิโน อินฺทฺริยนฺติ อญฺญาตาวินฺทฺริยนฺติ อตฺถํ ทเสฺสตุํ ‘‘ปรินิฎฺฐิต อาชานนกิจฺจสฺสา’’ติอาทิ วุตฺตํฯ ‘‘ตพฺพิมุตฺตี’’ติ อตฺตคฺคาห วิมุตฺติฯ ‘‘ตสฺมิํ วา’’ติ ตสฺมิํ อตฺตนิวาฯ ‘‘สํกิลิโฎฺฐ’’ติ นานากิเลเสหิ สํกิเลสิโตฯ ‘‘วิปฺผนฺทิโต’’ติ นานาสุขทุเกฺขหิ  สํกมฺปิโตฯ ‘‘โวทานปตฺติยา’’ติ วิสุทฺธิปตฺตตฺถายฯ ‘‘ตายปฎิ ปตฺติยา’’ติ กรณเตฺถ, เหตุ อเตฺถ วา กรณวจนํฯ ‘‘โวทานปตฺติยา’’ติ สามิอเตฺถ สามิวจนํฯ</p>


<p>‘‘พลียนฺตี’’ติ นามธาตุนิเทฺทโสฯ เตนาห ‘‘พลสา กโรนฺตี’’ติฯ ‘‘พลสา’’ติ พเลนฯ ปริโต สมนฺตโต เสนฺติ ปริวาเรนฺตีติ ปริสฺสยาฯ อสฺสทฺธสฺส ภาโว อสฺสทฺธิยํฯ โกสชฺชสงฺขาเตน ปฎิปกฺขธเมฺมนฯ มุฎฺฐา นฎฺฐา สติ ยสฺสาติ มุฎฺฐสฺสติฯ มุฎฺฐสฺสติสฺส ภาโว มุฎฺฐสฺสจฺจํฯ ‘‘เสสทุก ทฺวยํ’’ติ อหิริกทุกํ หิริทุกญฺจฯ</p>


<p>คหปติ, ชายมฺปตี, ติอาทีสุ วิย ปติสโทฺท สามิอิสฺสร ปริยาโยติ อาห ‘‘ปตีติ สามิอิสฺสโร’’ติฯ ‘‘ปเรสํ’’ติ สหชาเตสุ ปเรสํ อินฺทฺริยานํฯ ‘‘ปเรหี’’ติ กมฺมเตฺถ กรณวจนํฯ ปเร สหชาเต อินฺทฺริย ธเมฺมติ อโตฺถฯ ‘‘อธิโก’’ติ อธิกตโรฯ ‘‘อตฺตาธีน วุตฺตีนํ’’ติ อตฺตายตฺตวุตฺตีนํฯ ‘‘ฉนฺทาคมนวเสน วา’’ติ เอตฺถ อาคจฺฉติ ผลํ เอเตนาติ อาคมนํฯ อาทิการณํ, มูลการณํ, ปภวการณํฯ ฉโนฺท เอว อาคมนํ ฉนฺทาคมนํฯ เตนาห ‘‘ปุเพฺพ อตีตภเวสู’’ติอาทิํฯ สมฺปยุตฺต ธเมฺม อตฺตปราธีเน กตฺวาติ สมฺพโนฺธฯ มโหโฆ ติณปณฺณกสเฎ อตฺตปราธีเน กโรโนฺต วิยาติ โยชนาฯ ตตฺถ ‘‘อตฺตปราธีเน’’ติ อตฺตสงฺขาโตปโร อตฺตปโรฯ อตฺตปเรน อธีนา อตฺตปราธีนาติ อโตฺถฯ ‘‘เสเสสุปี’’ติ เสเสสุ วีริย จิตฺต วีมํสาธิปตีสุปิฯ เอเตน ‘วีริยเมว อธิปติ วีริยาธิปติฯ วีริยวโต กิํ นาม กมฺมํ น สิชฺฌตีติ เอวํ ปุพฺพาภิสงฺขารวเสน วา ปุเพฺพ อตีตภเวสุ สุฎฺฐุ อาเสวิตวีริยาคมนวเสน วา เตสุ เตสุ กลฺยาณ ปาปกเมฺมสุ สมฺปยุตฺต ธเมฺม มโหโฆ วิย ติณปณฺณกสเฎ อตฺตปราธีเน นิจฺจํ ปคฺคหิตธุเรกตฺวา ปวตฺตํ วีริย’นฺติอาทินยํ อติทิสติฯ ‘‘ปจฺฉิมา ตโย ธมฺมา’’ติ วีริย จิตฺต วีมํสา ธมฺมาฯ ปรวเสปิ วตฺตนฺติ, ตทา เตสํ อธิปติภาโว นตฺถีติ โจทนาฯ อธิปติ กิจฺจํ นาม ธุรวาหิตาติ สมฺพโนฺธฯ ‘‘ตํ ตํ กิจฺจ วิเสสํ  อนเปกฺขิตฺวา’’ติ จกฺขุนฺทฺริยํ ทสฺสน กิเจฺจ อิสฺสโร, โสตินฺทฺริยํ สวน กิเจฺจติอาทีสุ ตํ ตํ กิจฺจวิเสสํ อเปกฺขติ, ตถา อนเปกฺขิตฺวาฯ ‘‘วิชานนาทิ กิจฺจํ’’ติ ‘มโน อารมฺมณ วิชานเน’ติอาทินา วุตฺตํ สพฺพํ อินฺทฺริย กิจฺจํฯ</p>


<p>ภุโส หรนฺติ วหนฺตีติ อาหาราฯ ‘‘ภุโส’’ติ อติเรกตรนฺติ อโตฺถฯ กถํ ปน ภุโส หรนฺตีติ อาห ‘‘สหชาตาที’’ติอาทิํฯ เตเต ปจฺจย ธมฺมา เตเต ปจฺจยุปฺปนฺน ธมฺมา จาติ โยชนาฯ ‘‘เอตฺถา’’ติ อิมิสฺสํ ปาฬิยํฯ ‘‘ปจฺจยาหาโร วา’’ติ เอตฺถ เหตุ อารมฺมณาทิโก สโพฺพปจฺจโย ปจฺจยาหาโร นามฯ อาหาร ปจฺจโยปน วิสุํ เอโก ปจฺจยวิเสโสฯ ‘‘ปจฺจยเฎฺฐนา’’ติ เหตุ อารมฺมณาทิ ปจฺจยเฎฺฐนฯ ‘‘อาหารภูตา’’ติ อุปตฺถมฺภนกิจฺจวิเสสภูตาติ วุตฺตํ โหติฯ ‘‘กฬีรงฺกุรานํ’’ติ กมฺมเตฺถ สามิวจนํฯ ‘‘วฑฺฒิยา’’ติ วฑฺฒนตฺถายฯ ‘‘ฐิติยา’’ติ ฐิตตฺถายฯ อิเมสตฺตา วเฎฺฎ ปวตฺตนฺตีติ สมฺพโนฺธฯ เสสเมตฺถ สุวิเญฺญยฺยํฯ ‘‘ปเกฺข วิยูหิตฺวา’’ติ ปเกฺข สญฺจาเลตฺวาติ วุตฺตํ โหติฯ ‘‘ปเกฺข’’ติ วา ปเกฺขหิ วาตํ พฺยูหิตฺวาฯ ‘‘ตทนุสยิตสฺสา’’ติ ตสฺมิํ วิปาก สนฺตาเน อนุสยิ ตสฺสฯ ‘‘วิภาเวตฺวา’’ติ ปจฺจกฺขโต วิภูตํ ปากฎํ กตฺวาฯ ‘‘อลภิตฺวา’’ติ จกฺขุมฺหิ อลภิตฺวาฯ อปสฺสิตฺวาติ วุตฺตํ โหติฯ ‘‘ตเตฺถวา’’ติ นิวาสฎฺฐาเน เอวฯ ‘‘สมฺปยุตฺตา’’ติ วิญฺญาเณน สมฺปยุตฺตาฯ ภวิํสุ วฑฺฒิํ สูติ ภูตาฯ สมฺภวํ วุฑฺฒิการณํ เอสนฺติ คเวสนฺตีติ สมฺภเวสิโนฯ ‘‘วุตฺตนเยนา’’ติ ‘ยถา ยวพีชานํ วา สาลิพีชานํ วา’ติอาทินา วุตฺตนเยนฯ ‘‘อาหาเรตี’’ติ ปวเตฺตติฯ ‘‘มโนสเญฺจตนาหาโร’’ติ กุสลากุสล กมฺมภูโต มโนสเญฺจตนาหาโรฯ ‘‘ตโย ภเว’’ติ ตโย กามภวาทิเก อุปปตฺติภเวฯ ฐิติยาติ จ อนุคฺคหายาติ จ วุตฺตํฯ อิตรถา อุปฺปตฺติยาติ จ วุตฺตํ สิยาติ อธิปฺปาโยฯ</p>


<p>‘‘ทุพฺพลกิจฺจฎฺฐานวตฺถุกตฺตา’’ติ ทุพฺพลกิจฺจตฺตา ทุพฺพลฎฺฐานตฺตา ทุพฺพลวตฺถุกตฺตาฯ ‘‘อภินิปาต มตฺตานิ โหนฺตี’’ติ ทสฺสน สวนาทิ มตฺตานิ  โหนฺตีติ อธิปฺปาโยฯ ‘‘วิตกฺก ปจฺฉิมกํ ฌานํ’’ติ ฌานานิ นาม วิตกฺกสฺส ปจฺฉานุคตํ โหตีติ อโตฺถฯ ‘‘ตตฺถา’’ติ เตสุปญฺจวิญฺญาเณสุฯ ‘‘ตา’’ติ เวทนา เอกคฺคตาฯ ‘‘ตํ’’ติ ฌานกิจฺจํฯ เอกคฺคตา พลวตี น โหตีติ สมฺพโนฺธฯ ‘‘มคฺคินฺทฺริย พลภาวายา’’ติ มคฺคินฺทฺริย พลภาวตฺถายฯ โลกุตฺตรวิปากานิ ชวนกิจฺจานิ จ สาธิปติกานิ จ โหนฺตีติ วุตฺตํ ‘‘ติภูมกานี’’ติอาทิฯ เสสเมตฺถ สุโพธํฯ</p>

</p>


<p> โพธิปกฺขิยสงฺคเหฯ ‘‘สติปฎฺฐานา’’ติ เอตฺถ ปสโทฺท ปมุขโตฺถ ปธานโตฺถติ อาห ‘‘ปมุขา ปธานา หุตฺวา’’ติฯ ฐาสโทฺท คตินิวตฺติ อโตฺถติ อาห ‘‘จิตฺตคมนํ นิวเตฺตตฺวา ปวตฺตนฺตี’’ติฯ ‘‘กาเย อนุปสฺสนา’’ติ กาเย ปวตฺตา อนุปสฺสนาฯ ปุนปฺปุนํ ปสฺสนฺติ โยคิโน เอตายาติ อนุปสฺสนาฯ กตมํ ปสฺสนฺตีติ อาห ‘‘อสฺสาสปสฺสาสาทิกสฺสา’’ติอาทิํฯ กถญฺจตํ ปสฺสนฺตีติ วุตฺตํ ‘‘ตํ ตํ กายภาเวนา’’ติอาทิฯ อิทานิ ปุนปฺปุน สทฺทสฺส อตฺถํ ทเสฺสโนฺต ‘‘ยาวา’’ติอาทิมาหฯ เวทนานุ ปสฺสนาทีสุปิ เอเสวนโยฯ ตํ น สุนฺทรํฯ กสฺมา, สกลสฺส รูปกายสฺส อธิเปฺปตตฺตาฯ เสสเมตฺถ สุวิเญฺญยฺยํฯ ยทิ เอวนฺติอาทีสุฯ ‘‘อิตราปิ สิทฺธา’’ติ กายานุปสฺสนาทโยปิ สิทฺธาฯ กสฺมา, ธมฺมานุปสฺสนาย อโนฺตคธตฺตาฯ ‘‘ตถา อนุปสฺสนฺตสฺสา’’ติ รูปฺปนลกฺขณโต อนุปสฺสนฺตสฺสฯ ‘‘ตํ ตํ สมูหภูตรูปธมฺมวเสนา’’ติ อสฺสาสปสฺสาสาทิ สมูหภูตสฺส รูป ธมฺมสฺส วเสนฯ ‘‘สุภาทิวิปลฺลาสสฺสา’’ติ สุภ สุข นิจฺจวิปลฺลาสสฺสฯ ‘‘โอฬาริกสฺสา’’ติ สุปากฎวเสน โอฬาริกสฺสฯ ‘‘อตฺตูปนิพนฺธา’’ติ อเตฺตน อุปนิพนฺธา, ปฎิพทฺธาฯ</p>


<p>‘‘กามํ’’ติ เอกเนฺตนฯ อุปสุสฺสตูติ สมฺพโนฺธฯ ‘‘ยนฺตํ’’ติ ฌานาภิญฺญา มคฺคผลนิพฺพานํฯ ‘‘วีริยสฺส สณฺฐานํ’’ติ วีริยคมนสฺส วีริยปฺปวตฺตนสฺส นิวตฺติวเสน สณฺฐานํฯ อุปฺปนฺนสเทฺทน อตีต กิเลสาปิ  ปจฺจุปฺปนฺน กิเลสาปิ คเหตพฺพา โหนฺตีติ อาห ‘‘อสุกสฺมิํ กาเล’’ติอาทิํฯ ‘‘มยฺหํ อุปฺปนฺนํ’’ติ อิทานิ อุปฺปนฺนํฯ ‘‘ปหานายา’’ติ เอตฺถ สมุเจฺฉทปฺปหานํ อธิเปฺปตนฺติ อาห ‘‘อนุปฺปาท ธมฺมตาปาทนกรณตฺถํ’’ติฯ ตตฺถ อนุปฺปาโท ธโมฺม เยสํ เต อนุปฺปาท ธมฺมาฯ มเคฺคน ปหีนา อกุสล ธมฺมาฯ อนุปฺปาท ธมฺมานํ ภาโวติ วิคฺคโหฯ อนุปฺปาท ธมฺมตาย อาปาทนํฯ ตสฺส กรณนฺติ สมาโสฯ ‘‘ทิสฺวา’’ติ เตสํ อุปฺปตฺติ วตฺถุํ ทิสฺวาฯ ‘‘ปจฺจยสมุจฺฉินฺทนตฺถํ’’ติ ปจฺจยภูตสฺส อนุสยสฺส สมุจฺฉินฺทนตฺถํฯ ‘‘อปตฺตา’’ติ อิทานิ อปตฺตาฯ ‘‘สมเย’’ติ พุทฺธุปฺปาทนวมกฺขเณฯ ‘‘นิยามํ น โอกฺกมนฺตี’’ติ อริยมคฺคสงฺขาตํ สมฺมตฺตนิยามํ น โอกฺกมนฺติฯ นปฺปวิสนฺติฯ กิเลเสหิ อโกเปตพฺพตาย อกุโปฺป ธโมฺม ยสฺสาติ อกุปฺป ธโมฺมฯ ขีณาสโวฯ อกุปฺป ธมฺมสฺส ภาโว อกุปฺป ธมฺมตาฯ อรหตฺต ผลํฯ ‘‘เตสํ’’ติ กุสลานํ ธมฺมานํฯ อุปฺปนฺนานํ ปาปกานํ ปหานายาติ กตฺวา วิสุทฺธิธเมฺมสุ โยคํ กโรนฺตสฺส อนุกฺกเมน ภาวนา กเมฺม มตฺถกํ ปเตฺตอาทิโต ปฎฺฐาย อุปฺปนฺนาปิ ปาปกา ปหิยฺยนฺติฯ อนุปฺปนฺนาปิ นุปฺปชฺชนฺติฯ อนุปฺปนฺนาปิ กุสลา อุปฺปชฺชนฺติฯ อุปฺปนฺนาปิ ภาวนา ปาริปูริํ คจฺฉนฺติฯ เอสนโย อนุปฺปนฺนานํ ปาปกานํ อนุปฺปาทายาติอาทีสุฯ เอวํ จตูสุ มุเขสุ เอเกกมุเขนปิ สมฺมา ปทหนฺตสฺส สมฺมปฺปธานํ จตุกิจฺจสาธกํ โหติฯ เตนาห ‘‘เอเตสุ ปนา’’ติอาทิํฯ</p>


<p>อภิวิสิเฎฺฐน ธมฺมววตฺถานญฺญาเณน ญาตพฺพา สเพฺพ ปรมตฺถ ธมฺมา อภิเญฺญยฺยา นามฯ ‘‘อภิญฺญา สิทฺธี’’ติ อภิชานน กิจฺจสิทฺธิฯ วิสุํ วิสุํ ปริจฺฉินฺทิตฺวา ญาตพฺพา จตุสจฺจ ธมฺมา ปริเญฺญยฺยา นามฯ เตหิ ทุกฺขสจฺจ ธมฺมา ปริญฺญาตพฺพภาเวน, สมุทย สจฺจ ธมฺมา ปหาตพฺพ ภาเวน, นิโรธสจฺจ ธมฺมา สจฺฉิกาตพฺพ ภาเวน, มคฺคสจฺจ ธมฺมา ภาเวตพฺพภาเวน ญาตพฺพา โหนฺตีติฯ ‘‘ภาวนาสิทฺธี’’ติ ภาวนากิจฺจ สิทฺธิฯ ตํ สํยุตฺตเก อิมายปาฬิยา สเมตีติ สมฺพโนฺธฯ ‘‘วิภเงฺค ปนา’’ติ อิทฺธิปาทวิภเงฺค ปนฯ ‘‘จิตฺต เจตสิกราสี’’ติ สห ปุพฺพภาคภาวนาย อุตฺตริ มนุสฺส ธมฺมปริยา ปนฺนา  จิตฺตเจตสิกราสิฯ ‘‘ตตฺถ ปนา’’ติ วิภเงฺค ตสฺมิํ อุตฺตรจูฬภาชนีเย ปนฯ ‘‘อิธา’’ติ อิมสฺมิํ สงฺคเหฯ</p>


<p>จตฺตาริ โสตาปตฺติยงฺคานิ นาม พุเทฺธ อเวจฺจปฺปสาเทน สมนฺนาคโตฯ ธเมฺม, สเงฺฆ, อริยกเนฺตหิ สีเลหิ สมนฺนาคโตติ เอวํ วุตฺตานิ โสตาปตฺติยา องฺคานิฯ ตตฺถ ‘‘อริยกเนฺตหี’’ติ อริยชเนหิ กามิเตหิ อิจฺฉิเตหิฯ ‘‘สีเลหี’’ติ ปญฺจนิจฺจสีเลหิ, อาชีวฎฺฐมกสีเลหิ วาฯ ‘‘สมฺมปฺปธาเนสู’’ติ สมฺมปฺปธานกิเจฺจสุฯ</p>


<p>‘‘โสฬสหิกิเจฺจหี’’ติ เอเกกสฺมิํ สเจฺจ จตฺตาริ จตฺตาริ กตฺวา โสฬสหิ กิเจฺจหิฯ ปีฬนโฎฺฐ, สงฺขตโฎฺฐ, ติอาทีหิ โสฬสหิ อเตฺถหีติ วุตฺตํ โหติฯ เต จ อตฺถา ปรโต อาคมิสฺสนฺติฯ สติ เอว สโมฺพชฺฌโงฺคติ วุตฺตํ, กถํ ปน สาสติ สโมฺพธิํ สมุฎฺฐาเปตีติ อาห ‘‘สาหี’’ติอาทิํฯ เอสนโย เสสโพชฺฌเงฺคสุปิฯ ‘‘เตสุ ธเมฺมสู’’ติ อชฺฌตฺตพหิทฺธา ธเมฺมสุฯ ‘‘ลีนสโงฺกจ โกสชฺชปกฺขํ’’ติ ลีนปกฺข สโงฺกจ ปกฺขโกสชฺช ปกฺขํฯ ธุรํ สุฎฺฐุ ปคฺคณฺหาติ อุกฺขิปตีติ ธุรสมฺปคฺคโหฯ ‘‘ธุรํ’’ติ สมถธุรํ วิปสฺสนา ธุรญฺจฯ ‘‘อรติ อุกฺกณฺฐ ปกฺขํ’’ติ อรติปกฺข นิพฺพิทาปกฺขํฯ ธเมฺม รติ ธมฺมรติฯ ธเมฺม นนฺที ธมฺมนนฺทีฯ ธเมฺม อาราโม ธมฺมาราโมฯ ‘‘สารโมฺภ’’ นาม จิตฺตวิเหสาฯ ‘‘ทรโถ’’ นาม จิตฺตสนฺตาโปฯ สมาหิโต ภิกฺขเว ยถาภูตํ ปชานาติ ปสฺสตีติ วจนโต ปญฺญาย สมาธิ ปาทกตา ปากฎาติ วุตฺตํ ‘‘ตสฺสา’’ติอาทิํฯ สมํ อวิสมํ อตฺตโน กิจฺจํ วหติ สีเลนาติ สมวาหีฯ สมวาหิสฺส ภาโว สมวาหิตาฯ</p>


<p>สา ปน จตุพฺพิธา โหตีติ สมฺพโนฺธฯ ‘‘ตสฺสา’’ติ สมฺมาทิฎฺฐิยาฯ ‘‘วิสาขา’’ติ อาลปน ปทํฯ ‘สเพฺพ โลกุตฺตเร โหนฺตี’ติ วจนสฺส สมฺพนฺธํ ทเสฺสตุํ ‘‘เต ปน สตฺตติํสปฺปเภทา’’ติอาทิมาหฯ น วฎฺฐานานิ อสฺส อตฺถีติ นวฎฺฐานิกํฯ ‘‘โลกุตฺตเร’’ติ โลกุตฺตร จิเตฺตฯ ‘‘อตฺตปฺปฎิปกฺขานํ’’ติ อตฺตนา อุชุปฺปฎิปกฺขานํฯ ‘‘เต’’ติ โพธิปกฺขิย ธมฺมาฯ เอเตน ทเสฺสตีติ  สมฺพโนฺธฯ ‘‘กุณฺฑลิยา’’ติ เอวํ นามกํ พฺราหฺมณํ อาลปติฯ ‘‘วิชฺชา’’ติ มคฺควิชฺชาฯ ‘‘วิมุตฺตี’’ติ ผลวิมุตฺติฯ</p>

</p>


<p> สพฺพสงฺคเหฯ ‘‘ปญฺจราสโย’’ติ ปญฺจสงฺคหาฯ ‘‘อตีตาทิเภทภินฺนานํ’’ติ อตีตานาคตปจฺจุปฺปนฺนเภเทน, อชฺฌตฺต พหิทฺธาเภเทน, โอฬาริกสุขุมเภเทน, หีนปณีตเภเทน, ทูรสนฺติกเภเทน จ ภินฺนานํฯ ‘‘อุปปตฺติ ทฺวาเรสู’’ติ จกฺขาทิ ทฺวาเรสุฯ ‘‘กมฺมทฺวาเรสู’’ติ กายกมฺมทฺวาราทีสุฯ ‘‘สงฺคมฺมา’’ติ สงฺคนฺตฺวาฯ ‘‘สมาคมฺมา’’ติ สมาคนฺตฺวาฯ ‘‘สาธารณ กิจฺจานิ วา’’ติ สพฺพิริยาปเถหิ สาธารณ กิจฺจานิวาฯ ปาฬิปาเฐฯ ‘‘กิญฺจา’’ติ กสฺมา จฯ ‘‘สงฺขาเรวเทถา’’ติ สงฺขารา สงฺขารา อิติ ตุเมฺห วเทถฯ ‘‘กิญฺจสงฺขตํ’’ติ กตมญฺจสงฺขตํฯ ‘‘รูปํ รูปตฺถายา’’ติ รูปวิกติยา ชาตตฺถาย รูปสงฺขาตํ สงฺขตํ อภิสงฺขโรนฺตีติ อโตฺถฯ อุปโภโค นาม วตฺถาภรณาทิโก อโนฺตโภโคฯ ปริโภโค นาม มญฺจปีฐาทิโก พาหิร ปริโภโคฯ สมฺปรายิกญฺจ เวทนนฺติ อธิกาโรฯ เสเสสุปิ สญฺญาสงฺขาร วิญฺญาเณสุปิฯ ‘‘ทานํ ทานตฺถายา’’ติ ทานปุญฺญสฺส ชาตตฺถายฯ ทานสงฺขาตํ สงฺขตํ อภิสงฺขโรนฺตีติ อโตฺถฯ อถวา ทานสฺส อโตฺถ ทานโตฺถฯ ‘‘อโตฺถ’’ติ จ วิปากโตฺถ ผลโตฺถฯ ทานวิปากตฺถาย ทานผลตฺถาย ทานปุญฺญสงฺขาตํ สงฺขตํ อภิสงฺขโรนฺตีติ อโตฺถฯ เอวํ เสเสสุปิฯ ‘‘อนุยุญฺชนฺตา’’ติ วิปสฺสนา กมฺมํ อนุยุญฺชนฺตาฯ ‘‘ตีสุ ธเมฺมสุ กิลมิสฺสนฺตี’’ติ วุตฺตํฯ กถํ กิลมิสฺสนฺตีติ อาห ‘‘ตถาหิ ยถา’’ติอาทิํฯ ‘‘สุขสญฺญิเตสุ ปฎิสรเณสู’’ติ จิตฺตสาตจิตฺตรติ ปฎิลาภตฺถาย ปฎิสรเณสุ อารมฺมเณสุฯ ‘‘ตาหี’’ติ สมฺปตฺตีหิฯ ‘‘ตา’’ติ สมฺปตฺติโยฯ ปรมุกฺกํสคตํ สุขสญฺญิตฎฺฐานํ โหติฯ ตสฺมา ตตฺถ ทุกฺขานุปสฺสนาญาณํ อติเรกตรํ ปวเตฺตตพฺพนฺติ ตทตฺถาย ภควา ตํ เวทนํ วิสุํ เอกํ ขนฺธํ กตฺวา ขนฺธ  เทสนํ เทเสตีติ อธิปฺปาโยฯ เอสนโย ปรตฺถปิฯ ‘‘ญาณสมฺมตํ’’ติ ปุถุชฺชเนหิ ญาณสมฺมตํฯ ‘‘ปรมํ อตฺตานํ กตฺวา’’ติ โลเก วิญฺญุตฺตํ ปรมํ โหติ, ตสฺมา วิชานนํ ปรมํ อตฺตานํ กตฺวาฯ เสสเมตฺถ สุปากฎํฯ ‘‘ยตฺถภุญฺชตี’’ติอาทีสุฯ ‘‘ยตฺถ ภุญฺชตี’’ติ ยสฺมิํ ภาชเน ภุญฺชติฯ ‘‘ยญฺจ ภุญฺชตี’’ติ ยญฺจ โภชนํ ภุญฺชติฯ ‘‘เยน จ ภุญฺชตี’’ติ เยนพฺยญฺชเนน ภุญฺชติฯ ‘‘โย จ โภชโก’’ติ สมีเป ฐตฺวา ปริเวสโกฯ ‘‘โย จ ภุญฺชิตา’’ติ โย จ ภุญฺชโกฯ</p>


<p>‘‘สาสวา เอวา’’ติ สาสวา นาม โลกิย ธมฺมาฯ ‘‘อุสฺสาหนฺตา วิย โหนฺตี’’ติ อพฺยาปาร ธมฺมตฺตา วุตฺตํฯ น หิ อพฺยาปาร ธมฺมานํ เอกเนฺตน อุสฺสาโห นาม อตฺถิฯ ผลสฺส นิพฺพตฺตนโต ผลตฺถาย อุสฺสาหนฺตา วิย โหนฺตีติฯ ‘‘อากิริตฺวา’’ติ ปตฺถริตฺวาฯ เสสเมตฺถ สุโพธํฯ</p>


<p>ธาตุสงฺคเหฯ ‘‘อตฺตโน เอว สภาวํ’’ติ อตฺตโน สภาวํ เอวาติปิ ยุชฺชติฯ ‘‘อีหา จ พฺยาปาโร จา’’ติ อภิกฺกมามิ ปฎิกฺกมามีติอาทินา อุสฺสาโห จ, อภิกฺกมนาทิ พฺยาปาโร จฯ ‘‘น จ ชีวโยคา’’ติ น จ โลกิยมหาชน สมฺมเตน ชีเวน ยุตฺตาฯ อฎฺฐกถาปาเฐฯ ยายติ เอตฺถาติ ยนฺตํฯ อุทุกฺขลํฯ ยนฺต จกฺกยฎฺฐินาม ยนฺต จกฺกสมฺพนฺธา มุสลยฎฺฐิฯ อรณี วุจฺจติ อคฺคินิพฺพตฺตกตฺถาย กตา เทฺว สารฆฎิกาฯ อธรารณี นาม เหฎฺฐารณีฯ อุตฺตรารณี นาม อุทฺธารณีฯ ‘‘สลฺลมิวา’’ติ กโณฺฑวิยฯ ‘‘สูลมิวา’’ติ วิชฺฌนกทโณฺฑ วิยฯ ‘‘อาตุราวิยา’’ติ เตหิสลฺลสูเลหิ วิทฺธคิลานา วิยฯ อยถาภุจฺจ นิมิตฺตํ นาม อยถาภูตํ สตฺตปุคฺคลาทินิมิตฺตํฯ ‘‘วนมิโค วิยา’’ติ ติณ รูเป ปุริส สญฺญาลาโภ วนมิโค วิยฯ ‘‘องฺคารกาสุยํ’’ติ องฺคารกูเปฯ ‘‘นานาวิธุปทฺทว นิมิตฺตโต’’ติ นานาวิธานํ อุปทฺทวานํ อุปฺปตฺติ ปจฺจยโตฯ ‘‘วนมกฺกโฎ วิยา’’ติ วนวานโร วิยฯ ทุเกฺขน ทมนํ อสฺสาติ ทุทฺทมโนฯ ‘‘อสฺสขฬุโงฺก’’ติ ทุฎฺฐ อโสฺสฯ ‘‘ยตฺถ กามนิปาติโต’’ติ ยสฺมิํ ยสฺมิํ อารมฺมเณ ปติตุํ กาเมติ อิจฺฉติ, ตตฺถ ตตฺถ นิปาติโตฯ ปุคฺคลวเส  อวตฺติตฺวา อารมฺมเณสุ ยทิจฺฉกํ นิปตนโตติ วุตฺตํ โหติฯ ‘‘รงฺคนโฎ วิยา’’ติ สมชฺชนฎโก วิยฯ สภาวโต อตฺถิ สํวิชฺชตีติ สโนฺตฯ ตโถติ จ อวิตโถติ จ อตฺถโต เอกํฯ อโญฺญ ปกาโร อญฺญถาฯ นตฺถิ อญฺญถา อสฺสาติ อนญฺญถํฯ ทุกฺขทุกฺขํ นาม กายิกทุกฺข เจตสิกทุกฺขํฯ ‘‘กมฺมชานํ’’ติ วิปากกฺขนฺธกฎตฺตา รูปานํฯ ‘‘อุปฺปตฺติยา’’ติ อุปฺปาทตฺถายฯ ‘‘ปเควา’’ติ ปุเรตรเมวฯ ‘‘อุปฺปนฺนํ ปี’’ติ อุปฺปนฺนมฺปิ จกฺขุฯ ‘‘ปวตฺติยา’’ติ สนฺตานฎฺฐิติยา ฐิตตฺถายฯ ‘‘ปฎิชคฺคน ทุกฺขํ’’ติ โสธน ทุกฺขํฯ ปจฺจยเวกลฺลํ นาม อาหารเจฺฉทาทิกํฯ นนุ ภิชฺชนภเยน ปเคว ปจฺจยสมฺปาทนํ นาม สงฺขาร ทุกฺขเมว สิยาติฯ สจฺจํฯ อิธ ปน อาสเนฺน ภิชฺชนนิมิตฺตํ ทิสฺวา กตํ ปจฺจย สมฺปาทนํ อธิเปฺปตํฯ ‘‘รกฺขาวรณคุตฺติ สํวิธาน ทุกฺขํ’’ติ นานาภยโต รกฺขณสฺส จ อาวรณสฺส จ โคปนสฺส จ สํวิธาน ทุกฺขํฯ ‘‘ตทุภเยน สเหว สิชฺฌตี’’ติ กสิโครกฺขาทีนิ สงฺขาร กมฺมานิ วา รกฺขาวรณ คุตฺติสํ วิธานาทีนิวา กโรนฺตานํ ตํ ทุกฺข ทุกฺขํ ตทุภเยน ทุเกฺขน สเหว สิชฺฌติฯ ‘‘เตสํ’’ติ จกฺขาทีนิ อสฺสาเทนฺตานํ น มุจฺจตีติ สมฺพโนฺธฯ ‘‘ปวตฺติ นิโรธ ภูตสฺสา’’ติ ปวตฺติยา นิโรธ ภูตสฺสฯ ‘‘ตํ ปชหติ เยวา’’ติ ตํ โลภํ ปชหติเยวฯ ‘‘ยาวเทวา’’ติ อุปริมปริยเนฺตนฯ อหํ อสฺมีติ ปวโตฺต มาโน อสฺมิมาโนฯ ตสฺส สมุคฺฆาตนํ สมุจฺฉินฺทนํฯ ‘‘ปริญฺญาเตสู’’ติ เตสุ อนุสยิตาย ตณฺหาย ปหานวเสน ปริญฺญาเตสุฯ ‘‘ตพฺพิปรีเตน ปนา’’ติ ตโต วิปรีเตน ปนฯ อสฺมิมานสฺส อนธิฎฺฐานภูตาติอาทิ อเตฺถนฯ อนินฺทฺริยพทฺธ ธมฺมา นาม ปถวีปพฺพตาทีสุ ปวตฺตา รูป ธมฺมาฯ</p>


<p>สเตฺต อนุกฺกณฺฐมาเน กโรตีติ สมฺพโนฺธฯ ‘‘อิตี’’ติ ตสฺมาฯ เตสํ สตฺตานํฯ ทุชฺชโห นาม นตฺถิฯ ตสฺมา โลโภเยว ทุกฺขสมุทยาริย สจฺจํ นามาติ โยชนาฯ สาสวา กุสลา กุสล ธมฺมา สมุทยสจฺจํ นาม, ทุกฺข สจฺจภูตานํ วิปากกฺขนฺธกฎตฺตา รูปานํ สมุทยตฺตา สํวฑฺฒนตฺตาฯ มูลภาเวน วุตฺตา  ‘อวิชฺชา ปจฺจยา สงฺขารา’ติอาทีสุฯ ‘‘นนฺทนสทิสํ’’ติ เทวโลเก นนฺทนวนุยฺยานสทิสํฯ ‘‘อาทิปภวปธานภูตา’’ติ ทุกฺข ธมฺมานํ อาทิภูตา, ปภวภูตา, ปธานภูตาฯ ‘‘ปภวภูตา’’ติ จ ปถมุปฺปตฺติเหตุภูตาฯ ‘‘เตสํ’’ติ ทุกฺข ธมฺมานํฯ</p>


<p>‘‘กตฺถจี’’ติ กามภวาทีสุ กิสฺมิญฺจิภเวฯ ‘‘กทาจี’’ติ อตีตาทิกาเลสุ กิสฺมิญฺจิกาเลฯ ‘‘เกสญฺจี’’ติ เทวมนุสฺสาทีสุ สเตฺตสุ เกสญฺจิสตฺตานํฯ ‘‘กุโตจี’’ติ พหูสุการเณสุ กุโตจิการณาฯ ‘‘กถญฺจี’’ติ เกนจิปกาเรนฯ</p>


<p>‘‘ปริณาโม’’ติ ปริณมนํ อญฺญถาภาโวฯ ‘‘ตํ สมงฺคีนํ’’ติ เตหิ จกฺขาทีหิ สมงฺคีนํ ปุคฺคลํฯ ปาฬิปาเฐฯ ‘‘อาทิตฺตํ’’ติอาทีปิตํ สมุชฺชลนฺตํฯ ‘‘เกนา’’ติ กรณภูเตน เกน อคฺคินาฯ ตถา อริยมโคฺค วิปริณาม ธโมฺม จ โหติฯ โสวิปริณาม ทุเกฺขนปิ ปุคฺคลํ ภุสํ ปีเฬติเยวาติ โยชนาฯ ‘‘นา’’ติ น สิยาฯ สมนํ วูปสมนํ สนฺติฯ สพฺพทุกฺขานํ สนฺตีติ วิคฺคโหฯ สพฺพํ วฎฺฎทุกฺขนฺติ สมฺพโนฺธฯ ‘‘ตสฺสา’’ติ อริยมคฺคสฺสฯ ‘‘ปวตฺตมานา จา’’ติ สนฺตติฐิติวเสน วตฺตมานา จฯ ‘‘มหนฺตํ ปริฬาหทุกฺขํ’’ติ โสก ปริเทว ทุกฺข โทมนสฺสุปายาสานํ ปวตฺติวเสน มหนฺตํ ปริฬาห ทุกฺขํฯ นิพฺพานสฺส อนุปฺปาท ธมฺมตฺตา อุปฺปาทตฺถาย ปจฺจโย นาม นตฺถิฯ ตถา อปฺปวตฺติ ธมฺมตฺตา ปวตฺตตฺถายฯ สมฺปาปุณิตพฺพตฺตา ปน สมฺปาปนตฺถาย ปจฺจโย อตฺถีติ อาห ‘‘สมฺปาปก ปจฺจยาภิสงฺขรณเลสํ’’ติฯ สมฺปาปก ปจฺจยา นาม อริย มโคฺค จ ตสฺส ปจฺจยา จฯ</p>


<p>ภวาภวสงฺขาตสฺส ทุกฺขกฺขนฺธสฺสาติ สมฺพโนฺธฯ ‘‘ตเทวา’’ติ ตํ ทุกฺขกฺขนฺธํ เอวฯ อนุปุนปฺปุนํ ปทียเต อนุปฺปทานํฯ ‘‘นิยฺยาตนโฎฺฐ’’ติ หนฺท คณฺหาติ สมฺปฎิจฺฉาปนโฎฺฐฯ ‘‘ตโต’’ติ วฎฺฎทุกฺขโตฯ ‘‘มุจฺจนูปายสฺสา’’ติ ทานสีลนิกฺขมาทิกสฺส มุจฺจนูปายสฺสฯ ‘‘นิสฺสรณวิมุตฺติยา’’ติ นิสฺสรณ สงฺขาตาย วิมุตฺติยาฯ สงฺขาร ทุกฺขสฺส อภาวโฎฺฐฯ ‘‘สโมฺมหสฺส ปหานวเสนา’’ติ เอเตน อิธ ทสฺสนํ นาม อิโต ปฎฺฐาย จตูสุ สเจฺจสุ อสโมฺมห ภาวปตฺติ เอว อาโลกปตฺติ เอว วุจฺจตีติ ทเสฺสติ ฯ เตนาห ‘‘ปฎิวิชฺฌนโฎฺฐ’’ติฯ ตณฺหาย ทาโส ตณฺหาทาโสฯ ตณฺหาทาสสฺส ภาโว ตณฺหาทาสพฺยํฯ ปรวสโต วิมุตฺติวเสน อปราธีนตา ภุชิสฺสภาโว นามฯ โลกิยมคฺคาหิ ตณฺหาทาสพฺยํ นาติวตฺตนฺติฯ ตณฺหาวสํ ปูรยมานา ตณฺหาวิสยํ วิปากํ ชเนนฺติฯ อยํ อริยมโคฺค เอว ตณฺหาย อนารมฺมณภาเว ฐิโต ตณฺหาทาสพฺยํ อติวตฺตติฯ ตณฺหาวสํ ภินฺทมาโน ตณฺหาย อวิสยํ วิปากํ ชเนตีติ อธิปฺปาโยฯ ‘‘ทุกฺขมุตฺติยา’’ติ ทุกฺขโต มุจฺจนตฺถํฯ ‘‘ทุกฺขวฑฺฒิยา’’ติ ทุกฺขวฑฺฒนตฺถายฯ เสสเมตฺถ สุโพธํฯ ‘‘ขยวิราค นิโรธ ภูโต’’ติ เอตฺถ กิเลส ธมฺมานํ วิรชฺชนํ วิคมนํ อนฺตรธานํ วิราโคฯ ‘‘อนตฺถ ปทานี’’ติ อหิตปทานิฯ ภยาทีนวปทานิฯ ‘‘ทฺวารฉกฺกอารมฺมณ ฉกฺกเภเทนา’’ติ ทฺวารฉกฺกํ ธมฺมารมฺมณํ โหติฯ เอวํสติ, อารมฺมณ ฉกฺกนฺติ น วตฺตพฺพํ ธมฺมารมฺมณสฺส วิสุํ คหิตตฺตาติฯ โน นวตฺตพฺพํฯ กสฺมา, ทฺวารฉกฺกโต เสสานํ ธมฺมารมฺมณานํ อตฺถิตายาติ ทเสฺสตุํ ‘‘เอตฺถ จา’’ติอาทิ วุตฺตํฯ ปรโต ‘‘เอตฺถปี’’ติอาทีสุ เอเสวนโยติฯ</p>

</p>

</p>





