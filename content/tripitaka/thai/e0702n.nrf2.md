<h1>๒. สีหฬทีปิกสาสนวํสกถามโคฺค</h1>
<p> อิทานิ  สีหฬทีปสาสนกถามคฺคํ วตฺตุํ โอกาโส อนุปฺปโตฺต, ตสฺมา ตํ วกฺขามิฯ</p>


<p>สีหฬทีปญฺหิ สาสนสฺส ปติฎฺฐานภูตตฺตา เจติยคพฺภสทิสํ โหติฯ สมฺมาสมฺพุโทฺธ กิร สีหฬทีปํ ธรมานกาเลปิ ติกฺขตฺตุํ อคมาสิฯ ปฐมํ ยกฺขานํ ทมนตฺถํ เอกโกว คนฺตฺวา ยเกฺข ทเมตฺวา มยิ ปรินิพฺพุเต สีหฬทีเป สาสนํ ปติฎฺฐหิสฺสตีติ ตมฺพปณฺณิทีเป อารกฺขํ กโรโนฺต ติกฺขตฺตุํ ทีปํ อาวิญฺฉิฯ ทุติยํ มาตุลภาคิเนยฺยานํ นาครา ชูนํ ทมนตฺถาย เอกโกว คนฺตฺวา เต ทเมตฺวา อคมาสิฯ ตติยํ ปญฺจภิกฺขุสตปริวาโร คนฺตฺวา มหาเจติยฎฺฐาเน จ ถูปารามเจติยฎฺฐาเน จ มหาโพธิปติฎฺฐิตฎฺฐาเน จ มหิยงฺคณเจติยฎฺฐาเน จ มุทิงฺคณเจติยฎฺฐาเน จ ทีฆวาปิ เจติยฎฺฐาเน จ กลฺยาณิยเจติยฎฺฐาเน จ นิโรธสมาปตฺติํ สมาปชฺชิตฺวา นิสีทิฯ</p>


<p>ตทา จ ปน สาสนํ โอคาเหตฺวาน ตาว ติฎฺฐติฯ ปจฺฉา ปน ยถาวุตฺตเตฺถรปรมฺปราย สมภินิวิเฎฺฐน มหาโมคฺคลิปุตฺตติสฺสเตฺถเรน เปสิโต มหินฺทเตฺถโร ชินจเกฺก ปญฺจติํสาธิเก ทฺวิสเต สมฺปเตฺต ทุติยกตฺติกมาเส อิฎฺฎิเยน อุตฺติเยน สมฺพุเลน ภทฺทสาเลน จาติ เอเตหิ เถเรหิ สทฺธิํ สีหฬทีปํ อคมาสิฯ โสณุตฺตรเตฺถราทโย ชินจเกฺก ปญฺจติํสาธิเก ทฺวิสเต สมฺปเตฺต ทุติยกตฺติกมาเสเยว สาสนสฺส ปติฎฺฐาปนตฺถาย อตฺตโน อตฺตโน สมฺปตฺตภารภูตํ ตํ ตํ ฐานํ อคมํสุฯ</p>


<p>มหามหินฺทเตฺถโร ปน สตฺตมาสานิ อาคเมตฺวา ชินจเกฺก ฉตฺติํสาธิเก ทฺวิสเต สมฺปเตฺต เชฎฺฐมาสสฺส ปุณฺณมิยํ สีหฬทีปํ สาสนสฺส ปติฎฺฐาปนตฺถาย อคมาสิฯ เตเนว เตสุ นวสุ ฐาเนสุ สีหฬทีปํ ฉตฺติํสาธิเก ทฺวิส เต  อคมาสิฯ อญฺญานิ ปน อฎฺฐ ฐานานิ ปญฺจติํสาธิกทฺวิสเตเยว อคมาสีติ วิสุํว วตฺถเปตโพฺพฯ</p>


<p>กสฺมา ปน มหามหินฺทเตฺถโร สตฺตมาสานิ อาคเมตฺวา สพฺพปจฺฉา สีหฬทีปํ คจฺฉตีติฯ สีหฬทีเป มุฎภิโว นาม ราชา ชราทุพฺพโล อโหติ, สาสนํ ปคฺคเหตุํ อสมโตฺถ, ตสฺส ปน ปุโตฺต เทวานํ ปิย ติโสฺส นาม ราชกุมาโร ทหโร สาสนํ ปคฺคเหตุํ สมโตฺถ ภวิสฺสติ, โส จ เทวานํ วิยติโสฺส รชฺชํ ตาว ลภตุ เวทิสฺสกคิรินคเร มาตุยา สทฺธิํ ญาตเก ตาว ปสฺสามีติ อเปกฺขิตฺวา สตฺตมาสานิ อาคเมตฺวา ฉตฺติํสาธิกทฺวิสเตเยว ชินจเกฺก มหามหินฺทเตฺถโร สีหฬทีปํ คจฺฉตีติ เวทิตพฺพํฯ</p>


<p>มหามหินฺทเตฺถโร จ อิฎฺฎิยาทีหิ เถเรหิ จตูหิ ภาคิเนเยฺยน สุมนสามเณเรน ภณฺฑุเกน นาม อุปาสเก น จาติ เอเตหิ สทฺธิํ ฉตฺติํสาธิเก ทฺวิสเต ชินจเกฺก เชฎฺฐมาสปุณฺณมิยํ สุวณฺณหํสา วิย เชฎฺฐมาเส นภํ อุคฺคนฺตฺวา อากาสมเคฺคน อนุราธปุรสฺส ปุรตฺถิมทิสาภาเค มิสฺส กปพฺพตกูเฎ ปติฎฺฐาสิฯ</p>


<p>เชฎฺฐมาสสฺส จ ปุณฺณมิยํ ลงฺกาทีเป เชฎฺฐมูลนกฺขตฺตสภา หุตฺวา มนุสฺสา ฉณํ อกํสุฯ เตเนวาห สารตฺถทีปนิยํ นาม วินยฑีกายํ, เชฎฺฐมาสสฺส ปุณฺณมิยํ เชฎฺฐนกฺขตฺตํ มูลนกฺขตฺตํ วา โหตีติฯ ตตฺถ จ ปุณฺณมินกฺขตฺตํ ราชมตฺตเนฺต ปุณฺณมินกฺขตฺตวิจารณนเยน วุตฺตนฺติ ทฎฺฐพฺพํฯ</p>


<p>เทวานํ ปิย ติโสฺส จ ราชา นกฺขตฺตํ นาม โฆสาเปตฺวา ฉณํ กาเรถาติ อมเจฺจ อาณาเปตฺวา จตฺตาลี สปุริสสหสฺสปริวาโร นครมฺหา นิกฺขมิตฺวา เยน มิสฺส กปพฺพโต, เตน ปายาสิ มิควํ กีฬิตุกาโมฯ อถ ตสฺมิํ ปพฺพเต อธิวตฺถา เอกา เทวตา มิครูเปน ราชานํ ผโลเภตฺวา ปโกฺกสิตฺวา เถรสฺส อภิมุขํ อกาสิฯ</p>


<p>เถโร  ราชานํ อาคจฺฉนฺตํ ทิสฺวา มมํเยว ราชา ปสฺสตุ มา อิตเรติ อธิฎฺฐหิตฺวา ติสฺส ติสฺส อิโต เอหีติ อาหฯ ราชา ตํ สุตฺวา จิเนฺตสิ, อิมสฺมิํ ทีเป ชาโต สกโลปิ มนุโสฺส มํ ติโสฺสติ นามํ คเหตฺวา อาลปิตุํ สมโตฺถ นาม นตฺถิ, อยํ ปน ภินฺนภินฺนปฎธโร ภณฺฑุกาสาว วสโน มํ นาเมน อาลปติ, โก นุโข อยํ ภวิสฺสติ, มนุโสฺส วา อมนุโสฺส วาติฯ เถโร อาห,–</p>


<p>
สมณา มยํ มหาราช, ธมฺมราชสฺส สาวกา;  
  
ตเวว อนุกมฺปาย, ชมฺพุทีปา อิธาคตาติฯ  
</p>
  
<p>ตทา จ เทวานํ ปิยติโสฺส ราชา อโสกรญฺญา เปสิเตน อภิเสเกน เอกมาสาภิสิโตฺต อโหสิฯ วิสาขปุณฺณมายํ หิสฺส อภิเสกมกํสุฯ โส จ อโสกรญฺญา เปสิเต ธมฺมปณฺณากาเร รตนตฺตยคุณปฺปฎิสํยุตฺตํ สาสนปฺปวตฺติํ อจิรสุตํ อนุสฺสรมาโน ตํ เถรสฺส สมณา มยํ มหาราช, ธมฺมราชสฺส สาวกาติ วจนํ สุตฺวา อยฺยา นุโข อาคตาติ ตาวเทว อาวุธํ นิกฺขิปิตฺวา เอกมนฺตํ นิสีทิ สโมฺมทนียํ กถํ กถยมาโนฯ ยถาห,–</p>


<p>
อาวุธํ นิกฺขิปิตฺวาน, เอกมนฺตํ อุปาวิสิ;  
  
นิสชฺช ราชา สโมฺมทิ, พหุํ อตฺถูปสญฺหิตนฺติฯ  
</p>
  
<p>สโมฺมทนียํ กถญฺจ กุรุมาเนเยว ตสฺมิํ ตานิปิ จตฺตาลีสปุริสสหสฺสานิ อาคนฺตฺวา สมฺปริวาเรสุํฯ ตทาเถโร อิตเรปิ ฉ ชเน ทเสฺสสิฯ ราชา ทิสฺวา อิเม กทา อาคตาติ อาหฯ มยา สทฺธิํเยว มหาราชาติฯ อิทานิ ปน ชมฺพุทีเป อเญฺญปิ เอวรูปา สมณา สนฺตีติฯ สนฺติ  มหาราช เอตรหิชมฺพุทีโป กาลาวปโชฺชโต อิสิวาตปฎิวาโต, ตสฺมิํ–</p>


<p>
เตวิชฺชา อิทฺธิปตฺตา จ, เจโตปริยโกวิทา;  
  
ขีณาสวา อรหโนฺต, พหู พุทฺธสฺส สาวกาติฯ  
</p>
  
<p>ภเนฺต เกน อาคตตฺถาติฯ เนว มหาราช อุทเกน, น ถเลนาติฯ ราชา อากาเสน อาคตาติ อญฺญาสิฯ เถโร อตฺถิ นุโข รโญฺญ ปสฺสาเวยฺยตฺติกนฺติ วีมํสนตฺถาย อาสนฺนํ อมฺพรุกฺขํ อารพฺภ ปญฺหํ ปุจฺฉิ, –</p>


<p>กินฺนาโม มหาราช อยํ รุโกฺขติฯ อมฺพรุโกฺข นาม ภเนฺตติฯ อิมํ ปน มหาราช อมฺพํ มุญฺจิตฺวา อโญฺญ อโมฺพ อตฺถิ วา นตฺถิ วาติฯ อตฺถิ ภเนฺต อเญฺญปิ พหู อมฺพรุกฺขาติฯ อิมญฺจ อมฺพํ เต จ อเมฺพ มุญฺจิตฺวา อตฺถิ นุโข มหาราช อเญฺญ รุกฺขาติฯ อตฺถิ ภเนฺต, เต ปน น อมฺพรุกฺขาติฯ อเญฺญ จ อเมฺพ อนเมฺพ จ มุญฺจิตฺวา อตฺถิ ปน อโญฺญ รุโกฺขติฯ อยเมว ภเนฺต อมฺพ รุโกฺขติฯ สาธุ มหาราช ปณฺฑิโตสีติฯ</p>


<p>อตฺถิ ปน มหาราช เต ญาตกาติฯ อตฺถิ ภเนฺต พหูชนาติฯ เต มุญฺจิตฺวา เกจิ อญฺญาตกาปิ อตฺถิ มหาราชาติฯ อญฺญาตกา ภเนฺต ญาตเกหิ พหุตราติฯ ตวญาตเก จ อญฺญาตเก จ มุญฺจิตฺวา อตฺถโญฺญ โกจิ มหาราชาติฯ อหเมว ภเนฺตติฯ สาธุ มหาราช อตฺตา นาม อตฺตโน เนว ญาตโก น อญฺญาตโกติฯ</p>


<p>อถ เถโร ปณฺฑิโต ราชา สกฺขิสฺสติ ธมฺมํ อญฺญาตุนฺติ จูฬหตฺถิปโทปมสุตฺตํ กเถสิฯ กถาปริโยสาเน ราชา ตีสุ สรเณสุ ปติฎฺฐหิ สทฺธิํ จตฺตาลีสาย ปาณสหเสฺสหีติฯ ตโต ปรํ ยํ ยํ วตฺตพฺพํ, ตํ ตํ สมนฺตปาสาทิกาทีสุ วุตฺตนเยน เวทิตพฺพํฯ</p>


<p>อิเจฺจวํ สีหฬทีเป สาสนานุคฺคหณ มหินฺทเตฺถรโต อาคตา  สิสฺสปรมฺปรา พหู โหนฺติ, คณนปถํ วีติ วตฺตาฯ กถํฯ มหามหินฺทเตฺถรสฺส สิโสฺส อริโฎฺฐ นาม เถโร, ตสฺส สิโสฺส ติสฺสทโตฺต, ตสฺส สิโสฺส กาฬสุมโน, ตสฺส สิโสฺส ทีโฆ, ตสฺส สิโสฺส ทีฆ สุมโน, ตสฺส สิโสฺส กาฬสุมโน, ตสฺส สิโสฺส นาโค, ตสฺส สิโสฺส พุทฺธรกฺขิโต, ตสฺส สิโสฺส ติโสฺส, ตสฺส สิโสฺส เรโว, ตสฺส สิโสฺส สุมโน, ตสฺส สิโสฺส จูฬนาโค, ตสฺส สิโสฺส ธมฺมปาลิ เอตา, ตสฺส สิโสฺส เขโม, ตสฺส สิโสฺส อุปลิโสฺส, ตสฺส สิโสฺส ผุสฺสเทโว, ตสฺส สิโสฺส สุมโน, ตสฺส สิโสฺส มหาปทุโม, ตสฺส สิโสฺส มหาสีโว, ตสฺส สิโสฺส อุปาลิ, ตสฺส สิโสฺส มหานาโค, ตสฺส สิโสฺส อภโย, ตสฺส สิโสฺส ติโสฺส, ตสฺส สิโสฺส สุมโน, ตสฺส สิโสฺส จูฬาภโย, ตสฺส สิโสฺส ติโสฺส, ตสฺส สิโสฺส จูฬเทโว, ตสฺส สิโสฺส สีโวติฯ อยํ ยาว โปตฺถการุฬสงฺขาตา จตุตฺถสงฺคีติกา, ตาว เถรปรมฺปราติ ทฎฺฐพฺพาฯ</p>


<p>วุตฺตเญฺหตํ อฎฺฐกถายํ,– ยาวชฺชภนา เตสํเยว อเนฺตวาสิกปรมฺปรภูตาย อาจริยปรมฺปราย อาภตนฺติติ เวทิตพฺพนฺติฯ</p>


<p>เอวํ เตสํ สิสฺสปรมฺปรภูตา อาจริยปรมฺปรา ยาวชฺชตนา สาสเน ปากฎา หุตฺวา อาคจฺฉนฺตีติ เวทิตพฺพฯ</p>


<p>สาสเน วินยธเรหิ นาม ติลกฺขณสมฺปเนฺนหิ ภวิตพฺพํฯ ตีณิ หิ วินยธรสฺส ลกฺขณานิ อิจฺฉิ ตพฺพานิฯ กตมานิ ตีณิฯ สุตฺตญฺจสฺส สฺวาคตํ โหติ สุปฺปวตฺติ สุวินิจฺฉิตํ สุตฺตโต อนุพฺยญฺชนโตติ อิทเมกํ ลกฺขณํ, วินเย โข ปน ฐิโต โหติ อสํหีโรติ อิทํ ทุติยํ, อาจริยปรมฺปรา โข ปนสฺส สุคฺคหิตา โหติ สุมนสิกตา สุปธาริตาติ อิทํ ตติยํฯ</p>


<p>ตตฺถ  อาจริยปรมฺปรา โข ปนสฺส สุคฺคหิตา โหตีติ เถรปรมฺปรา วํสปรมฺปรา จสฺส สุฎฺฐุคหิตา โหติฯ สุมนสิกตาติ สุฎฺฐุ มนสิกตา, อาวชฺชิตมเตฺต ญชฺชลิ ตปฺปทีโป วิย โหติฯ</p>


<p>สุปธาริตาติ สุฎฺฐุ อุปธาริตา, ปุพฺพาปรานุสนฺธิโต อตฺถโต การณโต จ อุป ธาริตาฯ อตฺตโน มติํ ปหาย อาจริยสุทฺธิยา วตฺตา โหติ, มยฺหํ อาจริโย อสุกาจริยสฺส สนฺติเก อุคฺคณฺหิ, โส อสุกสฺสาติ เอวํ สพฺพํ อาจริยปรมฺปรํ เถร วาทงฺคํ อาหริตฺวา ยาว อุปาลิเตฺถโร สมฺมาสมฺพุทฺธสฺส สนฺติเก อุคฺคณฺหีติ ปาเปตฺวา ฐเปติฯ ตโตปิ อาหริตฺวา อุปาลิเตฺถโร สมฺมาสมฺพุทฺธสฺส สนฺติเก อุคฺคณฺหิ, ทาสกเตฺถโร อตฺตโน อุปชฺฌายสฺส อุปาลิเตฺถรสฺส, โสณกเตฺถโร อตฺตโน อุปชฺฌายสฺส โทสกเตฺถรสฺส, สิคฺควเตฺถโร อตฺตโน อุปชฺฌายสฺส โสณกเตฺถรสฺส, โมคฺคลิปุตฺตติสฺสเตฺถโร อตฺตโน อุปชฺฌายสฺส สิคฺควเตฺถรสฺส จณฺฑ วชฺชิเตฺถรสฺส จาติ เอวํ สพฺพํ อาจริยปรมฺปรํ เถรวาทงฺคํ อาหริตฺวา อตฺตโน อาจริยํ ปาเปตฺวา ฐเปติฯ เอวํ อุคฺคหิตา หิ อาจริยปรมฺปรา สุคฺคหิตา โหติฯ</p>


<p>เอวํ อสโกฺกเนฺตน ปน เทฺว ตโย ปริวฎฺฎา อุคฺคเหตพฺพาฯ สพฺพปจฺฉิเมน หิ นเยน ยถา อาจริโย จ อาจริยาจริโย จ ปาฬิญฺจ ปริปุญฺฉญฺจ วทนฺติ, ตถา ญาตุํ วตฺตตีติฯ</p>


<p>ยถา วุตฺตเตฺถรปรมฺปรา ปน ภควโต ธรมานกาลโต ปฎฺฐาย ยาว โปตฺถการุฬา มุขปาเฐเนว ปิฎกตฺตยํ ธาเรสุํ, ปริปุณฺณํ ปน กตฺวา โปตฺถเก ลิขิตฺวา น ฐเปนฺติฯ เอวํ มหาเถรา ทุกฺกรกมฺมํ กตฺวา สาสนํ ปคฺคณฺหิํสุฯ ตตฺริทํ วตฺถุ,–</p>


<p>สีหฬทีเป กิร จณฺฑาลติสฺสภเยน สงฺขุพฺภิตฺวา เทโว  จ อวสฺสิตฺวา ทุพฺภิกฺขภยํ อุปฺปชฺชิฯ ตทา อโกฺก เทวานมิโนฺท อาคนฺตฺวา ตุเมฺห ภเนฺต ปิฎกํ ธาเรตุํ น สกฺขิสฺสถ, นาวํ ปน อารูหิตฺวา ชมฺพุทีปํ คจฺฉถ, สเจ นาวา อปฺปโหนกา ภเวยฺย, กเฎฺฐน วา เวฬุนา วา ตรถ, อภยตฺถาย ปน มยํ รกฺขิสฺสามาติ อาหฯ</p>


<p>ตทา สฎฺฐิมตฺตา ภิกฺขู สมุทฺทตีรํ คนฺตฺวา ปุน เอตทโหสิ,– มยํ ชมฺพุทีปํ น คจฺฉิสฺสาม, อิเธว วสิตฺวา เตปิฎกํ ธาริสฺสามาติฯ ตโต ปจฺฉา นาวา ติตฺถโต นิวตฺติตฺวา สีหฬทีเปกเทสํ มลยชนปทํ คนฺตฺวา มูลผลาทีหิเยว ยาเปตฺวา สชฺฌายํ อกํสุฯ ฉาตกภเยน อติปีฬิตา หุตฺวา เอวมฺปิ กาตุํ อสโกฺกโนฺต วาฬุกตเล อุรํ ฐเปตฺวา สีเสน สีสํ อภิมุขํ กตฺวา วาจํ อนิจฺฉาเรตฺวา มนสาเยว อกํสุฯ เอวํ ทฺวาทสวสฺสานิ สทฺธิํ อฎฺฐกถาย เตปิฎกํ รกฺขิตฺวา สาสนํ อนุคฺคเหสุํฯ</p>


<p>ทฺวาทสวเสฺสสุ ปน อติกฺกเนฺตสุ ตํ ภยํ วูปสมิตฺวา ปุเพฺพ ชมฺพุทีปํ คจฺฉนฺตา สตฺตภิกฺขุสตา อาคนฺตฺวา สีหฬทีเปกเทสํ รามชนปเท มณฺฑลารามวิหารํ อาปชฺชิํสุฯ เตปิ สฎฺฐิมตฺตา ภิกฺขู ตเมว วิหารํ คนฺตฺวา อญฺญมญฺญํ สมฺมเนฺตตฺวา สชฺฌายิํสุฯ ตทา อญฺญมญฺญํ สเมนฺติ, น วิรุชฺฌนฺติ, คงฺคาทเกน วิย ยมุโนทกํ สํสเนฺทนฺติฯ เอวํ ปิฎกตฺตยํ มุขปาเฐเนว ธาเรตฺวา มหาเถรา ทุกฺกรกมฺมํ กโรนฺตีติ เวทิตพฺพาฯ</p>


<p>ยมฺปิ ปริยตฺติํ เอกปทมตฺตมฺปิ อวิรชฺฌิตฺวา ธาเรนฺติ, ตํ ทุกฺกรกมฺมเมวฯ</p>


<p>สีหฬทีเป กิร ปุนพฺพสุกสฺส นาม กุฎุมฺพิกสฺส ปุโตฺต ติสฺสเตฺถโร พุทฺธวจนํ อุคฺคณฺหิตฺวา อิมํ ชมฺพุทีปํ อาคนฺตฺวา โยนกธมฺมรกฺขิตเตฺถรสฺส สนฺติเก พุทฺธวจนํ อุคฺคณฺหิตฺวา คจฺฉโนฺต นาวํ อภิรูหนติเตฺถ เอกสฺมิํ ปเท อุปฺปนฺนกโงฺข โยชนสตมคฺคํ นิวตฺติตฺวา อาจริยสฺส สนฺติกํ อาคจฺฉโนฺต  อนฺตรามเคฺค เอกสฺส กุฎุมฺพิกสฺส ปญฺหํ กเถสิฯ โส ปสีทิตฺวา สตสหสฺสคฺฆนกํ กมฺปลํ อทาสิฯ โสปิ ตํ อาหริตฺวา อาจริยสฺส อทาสิฯ เถโร วา สิยา โกเฎฺฎตฺวา นิสีทนฎฺฐาเน ปริภณฺฑํ กาเรสิฯ กิมตฺถายาติฯ ปจฺฉิมาย ชนตาย อนุคฺคหตฺถายฯ เอวํ กิรสฺส อโหสิ,– อมฺหากํ คตมคฺคํ อาวชฺชิตฺวา อนาคเต สพฺรหฺมจาริโน ปฎิปตฺติํ ปูเรตพฺพํ มญฺญิสฺสนฺตีติฯ ติสฺสเตฺถโรปิ อาจริยสฺส สนฺติเก กงฺขํ ฉินฺทิตฺวา สีหฬทีปเมว สกฎฺฐานํ อาคมาสีติฯ อิเจฺจวํ ปริยตฺติํ เอกปทมตฺตมฺปิ อวิรชฺฌิตฺวา ธารณมฺปิ ทุกฺกรกมฺมเมวาติ ทฎฺฐพฺพํฯ</p>


<p>ยมฺปิ เยภุเยฺยน ปคุณํ น กโรนฺติ, ตสฺส อนนฺตรธานตฺถาย อสโมฺมสตฺถาย อุคฺคหธารณาทิวเสน รกฺขนมฺปิ กโรนฺติ, ตํ ทุกฺกรกมฺมเมวฯ</p>


<p>สีหฬทีเปเยว กิร มหาภเย เอกเสฺสว ภิกฺขุโน มหานิเทฺทโส ปคุโณ อโหสิฯ อถ จตุนิกายิกติสฺสเตฺถรสฺส อุปชฺฌาโย มหาติปิฎกเตฺถโร นาม มหารกฺขิตเตฺถรํอาห,– อาวุโส มหารกฺขิต อสุกสฺส สนฺติเก มหานิเทฺทสํ คณฺหาหีติฯ ปาโปกิรายํ ภเนฺต น คณฺหามีติฯ คณฺหาวุโส อหํ เต สนฺติเก นิสีทิสฺสามีติฯ สาธุ ภเนฺต ตุเมฺหสุ นิสิเนฺนสุ คณฺหิสฺสามีติ ปฎฺฐปตฺวา รตฺตินฺทิวํ นิรนฺตรํ ปริยาปุณโนฺต โอสานทิวเส เหฎฺฐามเญฺจ อิตฺถิํ ทิสฺวา ภเนฺต สุตํเยว เม ปุเพฺพ, สจาหํ เอวํ ชาเนยฺยํ, น อีทิสสฺส สนฺติเก ธมฺมํ ปริยาปุเณยฺยนฺติ อาหฯ ตสฺส ปน สนฺติเก พหู มหาเถรา อุคฺคณฺหิตฺวา มหานิเทฺทสํ ปติฎฺฐาเปสุํฯ เอวํ ยํ เยภุเยฺยน ปคุณํ น กโรนฺติ, ตสฺส อนนฺตรธานตฺถาย อสโมฺมสตฺตาย อุคฺคหธารณาทิวเสน รกฺขนมฺปิ ทุกฺกรกมฺมํ เยวาติ ทฎฺฐพฺพํฯ</p>


<p>อิเจฺจวํ ภควโต ธรมานกาลโต ปภุติ จิรกาลํ ยถาวุตฺตมหาเถรปรมฺปรา ปริยตฺติํ มุขปาเฐเนว ธาเรสุํ ฯ อโหวต โปราณิกานํ มหาเถรานํ สติปญฺญาสมาธิเวปุลฺลตาย หิ เต มุขปาเฐเนว ธาเรตุ สกฺกาติฯ มุขปาเฐเนว โปราณกเตฺถรานํ ปริยตฺติธารณํ ปญฺจนวุตาธิกานิ จตุสตานิ อโหสิฯ</p>


<p>ภควโต ปรินิพฺพานโต มหาวํสสารตฺถสงฺคเหสุ อาคตนเยน ชินจเกฺก ปณฺณาสฺสาธิเก จตุสเต สมฺปเตฺต ตมฺพปณฺณิทีเป ราชูนํ อฎฺฐารสมโก’สทฺธาติสฺสสฺส นาม รโญฺญ ปุโตฺต วฎฺฎคามณิ นาม ราชา รชฺชํ ปตฺวา ฉวสฺสกาเล อนาคเต สตฺตา หีนสติปญฺญาสมาธิกา หุตฺวา น สกฺขิสฺสนฺติ มุขปาเฐน ธาเรตุนฺติ อุปปริกฺขิตฺวา ปุเพฺพ วุเตฺตหิ มหาเถเรหิ อนุปุเพฺพน อาคตา ปญฺจมตฺตา มหาเถรสตา วฎฺฎคามณิราชานํ นิสฺสาย ตมฺพปณฺณิทีเปกเทเส มลยชนปเท อาโลกเลเณ อฎฺฐกถาย สหปิฎกตฺตยํ โปตฺถเก อาโรเปสุํฯ</p>


<p>ตญฺจ ยถาวุตฺตสงฺคีติโย อุปนิธาย จตุตฺถสงฺคีติเยว นามาติ เวทิตพฺพาฯ วุตฺตเญฺหตํ สารตฺถทีปนิยํ นาม วินยฎีกายํ,– จตุตฺถสงฺคีติสทิสา หิ โปตฺถกาโรหสงฺคีตีติฯ</p>


<p>สีหฬทีเป ปน วฎฺฎคามณิราชา มรมฺมรเฎฺฐ สิริเขตฺตนคเร เอโก นาม กุกฺกุฎสีสราชา จ เอกกาเลน รชฺชํ กาเรสิฯ อมรปุรมาปกสฺส รโญฺญ กาเล สีหฬทีปภิกฺขุหิ อิธ เปสิตสเนฺทสกถายํ ปน เตตฺติํสาธิกจตุสเต สมฺปเตฺต โปตฺถการุฬํ อกํสูติ อาคตํฯ วุตฺตเญฺหตํ ตตฺถ,– เตตฺติํสาธิกจตุวสฺสสตปริมาณกาลนฺติฯ</p>

</p>

</p>


<p>อถาปรํ  ชมฺพุทีเป สีหฬทีเป จ ภิกฺขู วิสุํ วิสุํ คณวเสน ภิชฺชิํสุ, ยถา อโนตตฺตทหโต นิกฺขมนนทิยา คงฺคายมุนาทิวเสน ภิชฺชนฺตีติฯ ตตฺถ ชมฺพุทีเป คณานํ ภิชฺชมานตํ อุปริเยว วกฺขามฯ</p>


<p>สีหฬทีเป ปน คณานํ ภิชฺชมานตา เอวํ ทฎฺฐพฺพาฯ กถํฯ สีหฬทีเป หิ สาสนสฺส ปติฎฺฐมานกาลโต อฎฺฐารสาธิ กทฺวิวสฺสสเต สมฺปเตฺต วฎฺฎคามณิรญฺญา การาวิเต อภยคิริวิหาเร ปริวารขนฺธกํ ปาฐโต จ อตฺถโต จ วิปลฺลาสํ กตฺวา มหาวิหารวาสิคณโต ปุถุ หุตฺวา เอโก คโณ ภิชฺชิ, โส อภยคิริวาสิคโณ นาม, ธมฺมรุจิคโณติ จ ตเสฺสว นามํฯ</p>


<p>อภยคิริวาสิคณสฺส ภิชฺชมานโต เทฺวจตฺตาลีสาธิกติวสฺสสเต สมฺปเตฺต มหาเสเนน นาม รญฺญา การาปิเต เชตวนวิหาเร ภิกฺขู อุภโตวิสงฺคปาเฐ วิปรีตวเสน อภิสงฺขริตฺวา อภยคิริวาสิคณโต วิสุํ เอโก คโณ อโหสิ, โส เชตวนวาสิคโณ นาม, สาคลิยคโณติ จ ตเสฺสว นามํฯ</p>


<p>เชตวน วาสิคณสฺส ภิชฺชมานกาลโต เอกปญฺญาสวสฺสาธิกานํ ติณฺณํ วสฺสสตานํ อุปริ กุรุนฺทวาสิโน จ โกลมฺพวาสิโน จ ภิกฺขู ภาคิเนยฺยํ ทาฐาปติํ นาม ราชานํ นิสฺสาย อุภโตวิภงฺคปริวารขนฺธกปาเฐ วิปรีตวเสน อภิสงฺขริตฺวา วุเตฺตหิ ทฺวีหิ คเณหิ วิสุํ หุตฺวา มหาวิหาร วาสิคณฺหตฺตมํ ตุลยิตฺวา อุปธาเรตฺวา มหาวิหารนามํ คเหตฺวา เอโก คโณ ภิชฺชิฯ เอวํ สีหฬทีเป มหามหินฺทเตฺถราทีนํ วํสภูเตน มหาวิหารวาสิ คเณน สทฺธิํ จตฺตาโร คณา ภิชฺชิํสุฯ</p>


<p>ตตฺถ มหาวิหารวาสิ คโณเยว เอโก ธมฺมวาที อโหสิ, เสสา ปน อธมฺมวาทิโนฯ เต จ ตโย อธมฺมวาทิโน คณา ภูตตฺถํ ปหาย อภูตเตฺถน ธมฺมํ อครุํ กตฺวา จริํสูติ  วจนโต สีหฬทีเป อธมฺมวาทิโน ตโยปิ อลชฺชิโน คณา ปริมณฺฑลสุปฺปฎิจฺฉนฺนาทิสิกฺขาปทานิ อนาทิยิตฺวา วิจริํสุฯ ตโต ปฎฺฐาย สาสเน เอกจฺจานํ ภิกฺขูนํ นานปฺปการวเสน นิวาสนปารุปนาทีนิ ทิสฺสนฺติติ เวทิตพฺพํฯ</p>


<p>อธมฺมวาทิคณานํ ภิชฺชมานกาลโต สตฺตวีสาธิกานํ ปญฺจสตานํ วสฺสานญฺจ อุปริ สิริสงฺฆโพธิ นาม ราชา มหาวิหาร คณสฺส ปโกฺข หุตฺวา อธมฺมวาทินา ตโย คเณ นิคฺคหิตฺวา ชินสาสนํ ปคฺคเหสิฯ โส จ สิริสงฺฆ โพธิราชา อมฺหากํ มรมฺมรเฎฺฐ อริมนฺทนนคเร อนุรุเทฺธน นาม รญฺญา สมกาลวเสน รชฺชสมฺปตฺติํ อนุภวิฯ</p>


<p>ตโต ปจฺฉา สีหฬทีเป โวหารกติสฺสสฺส นาม รโญฺญ กาเล กปิเลน นาม อมเจฺจน สทฺธิํ มเนฺตตฺวา มหาวิหาร วาสิโน ภิกฺขู นิสฺสาย อธมฺมวาทิคเณ นิคฺคณฺหิตฺวา ชินสาสนํ ปคฺคณฺหาติฯ</p>


<p>ตโต ปจฺฉา จ โคฎฺฐาภยสฺส นาม รโญฺญ กาเล อภยคิริ วาสิโน ภิกฺขู ปรสมุทฺทํ ปพฺพาเชตฺวา มหาวิหาร วาสิโน ภิกฺขู นิสฺสาย สาสนํ วิโสธยิฯ</p>


<p>ตโต ปจฺฉาปิ โคฎฺฐาภยรโญฺญ ปุตฺตภูตสฺส มหาเสนสฺส นาม รโญฺญ กาเล อภยคิริวาสีนํ ภิกฺขูนํ อพฺภนฺตเร สงฺฆมิโตฺต นาม เอโก ภิกฺขุ รโญฺญ ปธานาจริโย หุตฺวา มหามหินฺทเตฺถราทีนํ อรหนฺตานํ นิวาสฎฺฐานภูตํ มหาวิหารารามํ วินสฺสิตุํ มหาเสนรญฺญา มเนฺตตฺวา อารภิฯ ตทา นววสฺสานิ มหาวิหาเร ภิกฺขุ สโญฺญ อโหสิฯ อโหวต มหาเถรานํ มหิทฺธิกานํ นิวาสฎฺฐานํ อลชฺชิโน ภิกฺขู วินสฺสาเปสุํ, สุวณฺณหํสฺสานํ นิวาสฎฺฐานํ กากา วิยาติฯ</p>


<p>เชตวนวาสีนญฺจ ภิกฺขูนํ อพฺภนฺตเร เอโก ติโสฺส นาม ภิกฺขุ เตเนว รญฺญา มเนฺตตฺวา มหาวิหาเร สีมํ สมูหนิ ฯ อเฉกตฺตา ปน เตสํ สีมสมูหนกมฺมํ น สมฺปชฺชีติฯ อโหวต ทุสฺสีลานํ ปาปกานํ กมฺมํ อจฺฉริยํ, เสยฺยถาปิ นาม สาขมิโค อคฺคโคฺฆ กาสิวตฺถํ มหคฺฆํ ภินฺนติ, เอวเมว ภินฺทิตพฺพวตฺถุนา เภทกปุคฺคโล อติวิย ทูโร อโหสีติฯ ภวนฺติ เจตฺถ, –</p>


<p>
ยถา สาขมิโค ปาโป, อปฺปโคฺฆเยว กาสิกํ;  
  
มหคฺฆํ กจฺจ ภินฺนํภินฺนํ, มหุสฺสาเหน ฉินฺทติฯ  
</p>
  
<p>
เอวํ อธมฺมวาที ปาโป, ธมฺมวาทิคณํ สุภํ;  
  
มหุสฺสาเหน ภินฺทยิ, อโห อจฺฉริโย อยํฯ  
</p>
  
<p>
อารกา ทูรโต อาสุํ, ภินฺทิตเพฺพหิ เภทกา;  
  
ภูมิโตว ภวคฺคโนฺต, อโห กมฺมํ อชานตนฺติฯ  
</p>
  
<p>อิเจฺจวํ อธมฺมวาทิคณานํ พลวตาย ธมฺมวาทิคโณ ปริหายติฯ ยถา หิ คิชฺฌสกุณสฺส ปกฺขวาเตน สุวณฺณหํสา ปกติยา ฐาตุํ น สโกฺกนฺติ, เอวเมว อธมฺมวาทีนํ พลวตาย ธมฺมวาที ปริหายติฯ พฺยคฺฆวเน วิย สุวณฺณมิโค นิลฺลยิตฺวา โคจรํ คณฺหาติ, ยถารุจิวเสน ธมฺมํ จริตุํ โอกาสํ น ลภิฯ</p>


<p>สีหฬทีเป สาสนสฺส ปติฎฺฐานโต ทฺวิสตฺตตาธิกานํ จตุสตานํ วสฺสสหสฺสานญฺจ อุปริ สมฺมาสมฺพุทฺธสฺส ปรินิพฺพานโต อฎฺฐสตฺตสตาธิกานํ วสฺสสหสฺสานํ อุปริ มหาราชา นาม ภูปาโล รชฺชํ กาเรสิฯ โส ปน ราชา ญทุมฺพรคิริวาสิกสฺสปเตฺถรคฺคมุขา มหาวิหารวาสิโน ภิกฺขู ตเมว ราชานํ นิสฺสาย สาสเน มลํ วิโสเธสุํ, ยถา เหรญฺญิโก หิรเญฺญ มลนฺติฯ</p>


<p>มหาวิหารวาสิคณโต อเญฺญ อธมฺมวาทินา อุปฺปพฺพา เชตฺวา  วิโสเธสุํฯ โส จ มหาราชา อมฺหากํ มรมฺมรเฎฺฐ อริมทฺทนนคเร นรปติจญฺญิสูนา นาม รญฺญา สมกาล วเสน รชฺชํ กาเรสีติ เวทิตโพฺพฯ</p>


<p>ตโต ปจฺฉา วิ วิชยพาหุราชานํ ปรกฺกมพาหุราชานญฺจ นิสฺสาย มหาวิหาร วาสิโน ภิกฺขู สาสนํ ปริสุทฺธํ อกํสุ, อธมฺมวาทิโน สเพฺพปิ อุปฺปพฺพาเชตฺวา มหาวิหารวาสิคโณเยว เอโก ปติฎฺฐหิ, ยถา อพฺภาทิอุปกฺกิเลสมเลหิ วิมุโตฺต นิสานาโถติฯ</p>


<p>สิริสงฺฆโพธิราชา โวหาริกติสฺสราชา โคฎฺฐาภยราชาติ เอเต ราชาโน สาสนํ วิโสเธโนฺตปิ สเพฺพน สพฺพํ อธมฺมวาทิคณานํ อวินสฺสนโต สาสนํ ปริสุทฺธํ น ตาว อโหสิฯ สิริสงฺฆโพธิรโญฺญ มหารโญฺญ วิชยพาหุรโญฺญ ปรกฺกมพาหุรโญฺญติ เอเตสํเยว ราชูนํ กาเล สเพฺพน สพฺพํ อธมฺมวาทีนํ วินสฺสนโต สาสนํ ปริสุทฺธํ อโหสิฯ ตทา ปน อธมฺมวาทินา สีสมฺปิ อุฎฺฐหิตุํ น สกฺกา, ยถา อรุณุเคฺค โกสิยาติฯ</p>


<p>อปรภาเค ปน จิรํ กาลํ อติกฺกเนฺต มิจฺฉาทิฎฺฐิกานํ วิชาติยานํ ภเยน ลงฺกาทีเป สาสนํ โอสกฺกิตฺวา คณปูรณมตฺตสฺสปิ ภิกฺขุสงฺฆสฺส อวิชฺชมานตาย มหาวิชยพาหุรโญฺญ กาเล รามญฺญเทสโต สงฺฆํ อาเนตฺวา สาสนํ ปติฎฺฐาเปสิฯ</p>


<p>ตโต ปจฺฉา จ วิมลธมฺมสูริยสฺส นาม รโญฺญ กาเล รกฺขาปุรรฎฺฐโต สงฺฆํ อาเนตฺวา สาสนํ ปติฎฺฐาเปสิฯ ตโต ปจฺฉา จ วิมลสฺส นาม รโญฺญ กาเล ตโตเยว สงฺฆํ อาเนตฺวา สาสนํ ปติฎฺฐาเปสิฯ ตโต ปจฺฉา จ กิตฺติสฺสิริราชสีหสฺส นาม รโญฺญ กาเล สฺยามรฎฺฐโต สงฺฆํ อาเนตฺวา ตเถว อกาสีติฯ</p>

</p>


<p>ตโต  ปจฺฉา ชินสาสเน นวุตาธิเก อฎฺฐวสฺสสเต สมฺปเตฺต พุทฺธทาสสฺส นาม รโญฺญ กาเล เอโก ธมฺม กถิกเตฺถโร ฐเปตฺวา วินยปิฎกํ อภิธมฺมปิฎกญฺจ อวเสสํ สุตฺตนฺตปิฎกํ สีหฬภาสาย ปริวตฺติตฺวา อภิสงฺขริตฺวา ฐเปสิฯ ตญฺจ การณํ จูฬวํเส วุตฺตํฯ</p>


<p>ตสฺส กิร พุทฺธทาสสฺส รโญฺญ ปุตฺตา อสีติมตฺตา อสีติมหาสาวกานํ นาเมเนว โวหาริตา อเหสุํฯ เตสุ ปุเตฺตสุ สาริปุตฺตเตฺถรสฺส นาเมน โวหาริโต เอโก อุปติโสฺส นาม ราชกุมาโร ปิตริ เทวงฺคเต เทฺวจตฺตาลีสวสฺสานิ รชฺชํ กเรสิฯ</p>


<p>ตโต ปจฺฉา กนิโฎฺฐ มหานาโม นาม ราชกุมาโร ทฺวาวีสวสฺสานิ รชฺชํ กาเรสิฯ ตสฺส รโญฺญ กาเล ชิน จเกฺก เตตฺติํสาธิกนวสตวเสฺส สีหฬทีเป ฉสฎฺฐิมตฺตานํ ราชูนํ ปูรณกาเล พุทฺธโฆโส นาม เถโร สีหฬทีปํ คนฺตฺวา สีหฬภาสาย ลิขิเต อฎฺฐกถาคเนฺถ มาคธภาสาย ปริวตฺติตฺวา ลิขิฯ</p>


<p>โส ปน มหานาม ราชา อมฺหากํ มรมฺมรเฎฺฐ สิริปจฺจยนคเร สวิลญฺญิโกฺรวิ นามเกน รญฺญา สมกาโล หุตฺวา รชฺชํ กาเรสิฯ ปริตฺตนิทฺทาเน ปน พฺรูมวิ?ถี? นามเกน รญฺญา สมกาโล หุตฺวา รชฺชํ กาเรสีติ วุตฺตํฯ ตํ น ยุชฺชติเยวฯ</p>


<p>สีหฬทีเป ปน กิตฺติสฺสิริเมโฆ นาม ราชา หุตฺวา นวเม วเสฺส ตสฺมิํเยว ทีเป ราชูนํ ทฺวาสฎฺฐิมตฺตานํ ปูรณกาเล ชินจเกฺก ติํสาธิเก อฎฺฐสตวเสฺส ชมฺพุทีเป กลิงฺคปุรโต กุหสิวสฺส นาม รโญฺญ ชามาตา ทนฺตกุมาโร เหมมาลํ นาม ราชธีตํ คเหตฺวา ทาฐาธาตุํ เถเนตฺวา นวาย ตริตฺวา สีหฬทีปํ อคมาสิฯ ชินจเกฺก ติํสาธิกอฎฺฐวสฺสสเต เชฎฺฐติสฺสราชา นววสฺสานิ รชฺชํ กาเรสิฯ</p>


<p>พุทฺธทาสราชา  เอกูนติํสติ วสฺสานิ อุปลิสฺสราชา จทฺวิจตฺตาลีสวสฺสานิ มหานามราชา ทฺวาวีสวสฺสานีติ สพฺพานิ สมฺปิณฺฑิตฺวา ชินสาสนํ ทฺวตฺติํสาธิกนววสฺสสตปฺปมาณํ โหติฯ</p>


<p>ตสฺมิญฺจ กาเล ยทา ทฺวีหิ วเสฺสหิ อูนํ อโหสิ, ตทา มหานามรโญฺญ กาเล ติํสาธิกนววสฺสสตมเตฺต สาสเน พุทฺธโฆโส นาม เถโร ลงฺกาทีปํ อคมาสิฯ</p>


<p>อมรปุรมาปกสฺส รโญฺญ กาเล สีหฬทีปิเกหิ ภิกฺขูหิ เปสิตสเนฺนสปเณฺณ ปน ฉปณฺณาสาธิกนววสฺสสตาติกฺกเนฺต สูติ วุตฺตํฯ</p>


<p>เอตฺถ ฐตฺวา พุทฺธโฆสเตฺถรสฺส อฎฺฐุปฺปตฺติํสเงฺขปมตฺตํ วกฺขามฯ กถํฯ สีหฬภาสกฺขเรหิ ปริวตฺติตํ ปริยตฺติสาสนํ มาคธสาสกฺขเรน โก นาม ปุคฺคโล ปริวตฺติตุํ สกฺขิสฺสตีติ มหาเถรา นิมนฺตยิตฺวา ตาวติํสภวนํ คนฺตฺวา โฆสํ เทวปุตฺตํ ทิสฺวา สทฺธิํ สเกฺกน เทวานมิเนฺทน ตํ ยาจิตฺวา โพธิรุกฺขสมีเป โฆสคาเม เกสสฺส นาม พฺราหฺมณสฺส เกสิยา นาม พฺราหฺมณิยา กุจฺฉิมฺหิ ปฎิสนฺธิํ คณฺหาเปสุํฯ ขาทถ โภโนฺต ปิวถ โภโนฺตติอาทินา พฺราหฺมณานํ อญฺญมญฺญํ โฆสกาเล วิชายนตฺตา โฆโสติ นามํ อกาสิฯ สตฺตวสฺสิกกาเล โส ติณฺณํ เวทานํ ปารคู อโหสิฯ</p>


<p>อถ โข เอเกน อรหเนฺตน สทฺธิํ เวทกถํ สลฺลปโนฺต ตํ กถํ นิฎฺฐาเปตฺวา กุสลา ธมฺมา อกุสลา ธมฺมา อพฺยากตา ธมฺมาติอาทินา ปรมตฺถเวทํ นาม พุทฺธมนฺตํ ปุจฺฉิฯ ตทา โส สุตฺวา อุคฺคณฺหิตุกาโม หุตฺวา ตสฺส อรหนฺตสฺส สนฺติเก ปพฺพชิตฺวา เทวสิกํ เทวสิกํ ปิฎกตฺตยํ สฎฺฐิมเตฺตหิ ปทสหเสฺสหิ สชฺฌายํ อกาสิ, วาจุคฺคตํ อกาสิฯ เอกมาเสเนว ติณฺณํ ปิฎกานํ ปารคู อโหสิฯ</p>


<p>ตโต  ปจฺจา รโห เอกโกว นิสินฺนสฺส เอตทโหสิ,– พุทฺธภาสิเต ปิฎกตฺตเย มม วา ปญฺญา อธิกา, อุทาหุ อุปชฺฌายสฺส วาติฯ ตํ การณํ ญตฺวา อุปชฺฌาจริโย นิคฺคหํ กตฺวา โอวทิฯ โส สํเวคปฺปโตฺต หุตฺวา ขมาเปตุํ วนฺทิฯ อุปชฺฌาจริโย ตฺวํ อาวุโส สีหฬทีปํ คนฺตฺวา ปิฎกตฺตยํ สีหฬสฺสาสกฺขเรน ลิขิตํ มาคธภาสกฺขเรน ลิขาหิ, เอวํ สติ อหํ ขมิสฺสามีติ อาหฯ</p>


<p>พุทฺธโฆโส จ ปิตรํ มิจฺฉาทิฎฺฐิภาวโต โมเจตฺวา อาจริยสฺส วจนํ สิรสา ปฎิคฺคเหตฺวา ปิฎกตฺตยํ ลิขิตุํ สีหฬทีปํ นาวาย อคมาสิฯ ตทา สมุทฺทมเชฺฌ ตีหิ ทิวเสหิ ตรเนฺต พุทฺธทตฺตเตฺถโร จ สีหฬทีปโต นาวาย อาคจฺฉโนฺต อนฺตรามเคฺค เทวาน อานุภาเวน อญฺญมญฺญํ ปสฺสิตฺวา การณํ ปุจฺฉิตฺวา ชานิฯ ชานิตฺวา จ พุทฺธทตฺตเตฺถโร เอวมาห,- มยา อาวุโส กโต ชินาลงฺกาโร อปฺปสฺสาโรติ มญฺญิตฺวา ปิฎกตฺตยํ ปริวตฺติตุํ ลิขิตุํ โอกาสํ นาทาสุํ, ตฺวํ ปน ปิฎกตฺตยํ สํวเณฺณหีติ วตฺวา อตฺตโน สเกฺกน เทวานมิเนฺทน ทินฺนํ หริตกิผลํ อโยมยเลขน ทณฺฑํ นิสิตสิลญฺจ พุทฺธโฆสเตฺถรสฺส อทาสิฯ เอวํ เตสํ ทฺวินฺนํ เถรานํ อญฺญมญฺญํ สลฺลปนฺตานํเยว นาวา สยเมว อปเนตฺวา คจฺฉิํสุฯ</p>


<p>พุทฺธโฆสเตฺถโร จ สีหฬทีปํ ปตฺวา ปฐมํ สงฺฆปาลเตฺถรํ ปสฺสิตฺวา ปิฎกตฺตยํ มาคธภาสกฺขเรน ปริวเตฺตตุํ อาคโตมฺหีติ การณํ อาโรเจตฺวา สีหฬภิกฺขู จ สีเล ปติฎฺฐายาติอาทิคาถํ นิยฺยาเทตฺวา อิมิสฺสา คาถาย อตฺถํ ปิฎกตฺตยํ อาโลเลตฺวา สํวเณฺณหีติ อุโยฺยเชสุํ, ตสฺมิํเยว ทิวเส สายนฺหกาลโต ปฎฺฐาย ยถาวุตฺตคาถํ ปมุขํ กตฺวา วิสุทฺธิมคฺคํ อกาสิฯ กตฺวา ตํ กมฺมํ นิปฺผาเทตฺวา ตสฺส ญาณปฺปภวํ วีมํเสตุกาโม เทวานมิโนฺท ตญฺจ คนฺถํ อนฺตรธาเปสิฯ ปุนาปิ เถโร อกาสิ ฯ ตเถว เทวานมิโนฺท อนฺตรธาเปสิฯ ปุนาปิ เถโร อกาสิฯ เอวํ ติกฺขตฺตุํ การาเปตฺวา ปุพฺพคเนฺถปิ ทเสฺสสิฯ ติณฺณมฺปิ คนฺถานํ อญฺญมญฺญํ เอกปทมเตฺตนปิ วิเสสตา นตฺถิ สงฺฆปาลเตฺถโร จ ตํ อาราธยิตฺวา ปิฎกตฺตยํ นิยฺยาเทสิฯ เอวํ วิสุทฺธิมเคฺค สงฺฆปาลเตฺถรสฺส ยาจนํ อารพฺภ วิสุทฺธิมโคฺค กโตติ อาคตํฯ พุทฺธโฆสุปฺปตฺติกถายํ ปน สงฺฆราชเตฺถรสฺส อายาจนํ อารพฺภาติ อาคตํฯ</p>


<p>อยํ พุทฺธโฆสุปฺปตฺติกถายํ อาคตนเยน ทสฺสิตพุทฺธโฆสุปฺปตฺติกถาสเงฺขโปฯ</p>


<p>จูฬวํเส ปเนวํ อาคโตฯ พุทฺธโฆสเตฺถโร นาม มหาโพธิรุกฺขสมีเป เอกสฺมิํ พฺราหฺมณคาเม วิชาโต ติณฺณมฺปิ เวทานํ ปารคู อโหสิ เตสุ เตสุ วาเทสุ จ อติเฉโกฯ โส อเญฺญหิ จ สทฺธิํ ปุจฺฉาพฺยากรณกมฺมํ กตฺตุกาโม ชมฺพุนีปตเล อาหิณฺฑโนฺต เอกํ วิหารํ ปตฺวา ตสฺมิํ วา อาคนฺตุกภาเวน นิสีทิฯ ตสฺมิญฺจ วิหาเร เรวโต นาม เถโร วสิฯ เตน เถเรน สทฺธิํ ภลฺลปโนฺต โส พฺราหฺมณมาณโว ตีสุ เวเทสุ อโลเลตฺวา ปญฺหํ ปุจฺฉิฯ ปุจฺฉิตํ ปุจฺฉิตํ เถโร พฺยากาสิฯ เถรสฺส ปน ปุจฺฉิตํ ปญฺหํ มาณโว น สกฺกา พฺยากาตุํฯ อถ มาณโว ปุจฺฉิ,–โก นามายํ ภเนฺต มโนฺตติฯ พุทฺธมโนฺต นามายนฺติ วุเตฺต อุคฺคณฺหิตุกาโม หุตฺวา เถรสฺส สนฺติเก ปพฺพชิตฺวา ปิฎกตฺตยํ อุคฺคณฺหิฯ อจิรเนว ติณฺณมฺปิ ปิฎกานํ ปารคู อโหสิฯ พุทฺธเสฺสว โฆโส ยสฺส อตฺถีติ พุทฺธโฆโสติ นาเมน ปากโฎ อโหสิฯ</p>


<p>พุทฺธโฆโส จ อายสฺมโต เรวตสฺส สนฺติเก นิสีทโนฺต ญาโณทยํ นาม คนฺถํ อฎฺฐสฺสาลินิญฺจ นาม คนฺถํ อกาสิฯ ตโต ปจฺฉา ปริตฺตฎฺฐกถํ กตฺตุกาโม หุตฺวา อารภิฯ ตทา อาจริโย เอวมาห,– ชมฺพุทีเป ปน อาวุโส ปาฬิมตฺตํเยว อตฺถิ, อฎฺฐกถา ปน นตฺถิ, อาจริยวาโท จ  ภิโนฺน หุตฺวา อตฺถิ, เตเนว มหามหินฺธเตฺถเรน อานิตา อฎฺฐกถา ตีสุ จ สงฺคีตีสุ อารุโฬ ปาฬิโย สาริปุตฺตเตฺถราทีหิ เทสิโต กถามโคฺค สีหฬทีเป อตฺถิ, ตฺวํ คนฺตฺวา มาคธภาสกฺขเรน ลิเขหีติ อุโยฺยชิยมาโน พุทฺธโฆสเตฺถโร สีหฬทีปํ คนฺตฺวา อนุราธปุเร มหาวิหารํ ปวิสิตฺวา สงฺฆปาลเตฺถรสฺส สนฺติเก สทฺธิํ สีหฬฎฺฐกถาย เถรวาเท สุตฺวา อฎฺฐกถํ กริสฺสมีติ อาโรเจสิฯ สีหฬภิกฺขู จ ปุเพฺพ วุตฺตนเยเนว สีเล ปติฎฺฐายาติอาทิ คาถา นิยฺยาเทสุํฯ พุทฺธโฆโส จ สทฺธิํ อฎฺฐกถาย ปิฎกตฺตยํ สงฺขิปิตฺวา วิสุทฺธิมคฺคํ อกาสิฯ</p>


<p>ปุเพฺพ วุตฺตนเยเนว สโกฺก อนฺตรธาเปตฺวา ติกฺขตฺตุํ การาเปสิฯ สงฺฆปาลเตฺถโรปิ อราธยิตฺวา ปิฎกตฺตยํ นิยฺยาเทสีติฯ</p>


<p>กิญฺจาปิ นานา คเนฺถสุ นานากาเรหิ พุทฺธโฆสุปฺปตฺติ อาคตา, ตถาปิ พุทฺธโฆสเตฺถรสฺส สีหฬทีปํ คนฺตฺวา ปิฎกตฺตยสฺส ลิขนํ อฎฺฐกถานญฺจ กรณเมว ปมาณนฺติ มโนกิลิฎฺฐํ น อุปฺปาเทตพฺพนฺติฯ พุทฺธโฆสเตฺถโร วิกฎตฺตยํ ลิขิตฺวา ชมฺพุทีปํ ปจฺจาคมาสิฯ</p>


<p>อิเจฺจวํ ปาฬิภาสาย ปริยตฺติํ ปริวตฺติตฺวา ปจฺฉา อาจริยปรมฺปรสิสฺสานุสิสฺสวเสน สีหฬทีเป ชินจกฺกํ มชฺฌนฺติ กํสุมาสี วิย อติทิพฺพติ, อเนกโกฎิปฺปมาเณหิ โสตาปนฺนสกทาคามิอนาคามิอรหเนฺตหิ ลงฺกาทีปํ อติโสภติ, สพฺพปาลิผุเลฺลน ติโยชนิกปาริจฺฉตฺตกรุเกฺขน ตาวติํสภวนํ วิย สตปตฺตปทุมาทีหิ มหาโปกฺขรณี วิย เตสุ เตสุ ฐาเนสุ มคฺคมหามคฺคอาปกฆรทฺวารติตฺถวนปพฺพตคุหมนฺทิรวิหารสาลาทีสุ อลทฺธมคฺคผลฎฺฐานํ นาม กิญฺจิ นตฺถิ, โถกํ อาคเมตฺวา ปิณฺฑาย ปติฎฺฐมานปเทเสปิ มคฺคผลานิ ลภิํสุเยวฯ</p>


<p>มคฺคผลานิ สจฺฉิกโรนฺตานํ ปุคฺคลานํ พาหุลฺลตาย อยํ  ปุถุชฺชโน อยํ ปุถุชฺชโนติ องฺคุลิํ ปสาเรตฺวา ทเสฺสตโพฺพ โหติฯ เอกสฺมิํ กาเล สีหฬทีเป ปุถุชฺชน ภิกฺขุ นาม นตฺถิฯ ตถา หิ วุตฺตํ วิภงฺคฎฺฐกถายํ, เอกวารํ ปุถุชฺชนภิกฺขุ นาม นตฺถีติฯ</p>


<p>อภิญฺญาลาภีนํ กิร มหิทฺธิกานํ คมนาคมนวเสน สูริโยสฺสาสํ อลภิตฺวา ธญฺญโกฎฺฎกา มาตุคามา ธญฺญโกฎฺฎิตุํ โอกาสํ น ลภิํสุฯ</p>


<p>เทวโลกโต สุมนสามเณโร ทกฺขิณกฺขกํ สีหฬทีปํ อเนตฺวา ตสฺส ปาฎิหาริยํ ทสฺสนวเสน อุทฺธกพินฺธูหิ ติโยชนสตํ สกลมฺปิ ลงฺกาทีปํ พฺยาปตฺวา ภควตา ปริภุตฺตเจติยงฺคณํ วิย หุตฺวา นวาย คจฺฉนฺตา มหาสมุเทฺท อุทกโต นาฬิเกรมตฺตมฺปิ ทิสฺวา สกลงฺกาทีปํ ปูเชนฺติ, มหามหินฺทเตฺถรสฺส สนฺติเก อริฎฺฐเตฺถเรน สทฺธิํ ปญฺจมตฺตา ภิกฺขุสตา ปฐมํ ตาว วินยปิฎกํ อุคฺคณฺหิํสูติ อิเมหิ การเณหิ ลงฺกาทีปํ ชินจกฺกสฺส ปติฎฺฐานํ หุตฺวา วรทีปนฺติ นามํ ปฎิลภิฯ</p>


<p>สีหฬทีเปเยว ปิฎกตฺตยํ โปตฺถการุฬวเสน ปติฎฺฐาเปตฺวา ตโต ปจฺฉา โจรนาคสฺส นาม รโญฺญ กาเล สกลลงฺกาทีปํ ทุพฺภิกฺขภเยน ปีเฬตฺวา ปิฎกตฺตยํ ธาเรนฺตา ภิกฺขู ชมฺพุทีปํ อาคมํสุฯ อนาคนฺตฺวา ตเตฺถว ฐิตาปิ ภิกฺขู ฉาตกภเยน ปีเฬตฺวา อุทรปฎลํ พนฺธิตฺวา กุจฺฉิํ วาลุกราสิมฺหิ ฐเปตฺวา ปิฎกตฺตยํ ธาเรสุํฯ</p>


<p>กุฎ กณฺณติสฺสสฺส รโญฺญ กาเลเยว ทุพฺภิกฺขภยํ วูปสมิตฺวา ชมฺพุทีปโต ภิกฺขู ปุน คนฺตฺวา สีหฬทีเป ฐิเตหิ ภิกฺขูหิ สทฺธิํ มหาวิหาเร ปิฎกตฺตยํ อวิโรธาเปตฺวา สมสมํ กตฺวา ฐเปสุํฯ ฐเปตฺวา จ ปน สีหฬทีเปเยว สุฎฺฐุ ธาเรสุํฯ</p>


<p>ตเตฺถว อฎฺฐกถาโย พุทฺธโฆสเตฺถโร มาคธภาสาย ปริวเตฺตตฺวา วิรจิฯ ปจฺฉา จ เยภุเยฺยน ตเตฺถว อฎฺฐกถาฎีกาอนุมธุลกฺขณคณฺฐิคนฺถนฺตรานิ  อกํสุฯ ปุน สาสนํ นเภ รวินฺทุว ปากฎนฺติฯ</p>


<p>ตตฺถ พุทฺธวํสฎฺฐกถํ พุทฺธทตฺตเตฺถเร อกาสิฯ อิติวุโตฺตทานจริยาปิฎกเถราเถรีวิมานวตฺถุเปตวตฺถุเนตฺติอฎฺฐกถาโย อาจริยธมฺมปาลเตฺถโร อกาสิฯ โส จ อาจริยธมฺมปาลเตฺถโร สีหฬทีปสฺส สมีเป ทมิลรเฎฺฐ พทรติตฺถมฺหิ นิวาสิตตฺตา สีหฬทีเปเยว สงฺคเหตฺวา วตฺตโพฺพฯ</p>


<p>ปฎิสมฺภิทามคฺคฎฺฐกถํ มหานาโม นาม เถโร อากาสิฯ มหานิเทฺทสฎฺฐกถํ อุปเสโน นาม เถโร อกาสิฯ อภิธมฺมฎีกํ ปน อานนฺทเตฺถโร อกาสิฯ สา จ สพฺพาสํ ฎีกานํ อาทิภูตตฺตา มูลฎีกาติ ปากฎาฯ</p>


<p>วิสุทฺธิมคฺคสฺส มหาฎีกํ ทีฆนิกายฎฺฐกถาย ฎีกํ มชฺฌิมนิกายฎฺฐกถาย ฎีกํ สํยุตฺตนิกายฎฺฐกถาย ฎีกญฺหาติ อิมาโย อาจริยธมฺมปาลเตฺถโร อกาสิฯ</p>


<p>สารตฺถทีปนิํ นาม วินยฎีกํ องฺคุตฺตรนิกายฎีกญฺจ ปรกฺกมพาหุรญฺญา ยาจิโต สาริปุตฺตเตฺถโร อกาสิฯ วิมติวิโนทนิํ นาม วินยฎีกํ ทมิลรฎฺฐวาสิกสฺสปเตฺถโร อกาสิฯ</p>


<p>อนุฎีกํ ปน อาจริยธมฺมปาลเตฺถโรฯ สา จ มูลฎีกาย อนุตฺตานตฺถานิ อุตฺตานานิ สํวณฺณิตตฺตา อนุฎีกา ติวุจฺจติฯ</p>


<p>วิสุทฺธิมคฺคสฺส จูฬฎีกํ มขุทีปนิญฺจ อเญฺญตรา เถรา อกํสุฯ สา จ มูลฎีกาย อตฺถาวเสสาติ จ อนุตฺตานตฺถาติ จ กตฺวา มูลฎีกาย สทฺธิํ สํสนฺทิตฺวา กตตฺตา มธุร สตฺตา จ มธุทีปนินฺติ วุจฺจติฯ โมหวิเจฺฉทนิํ ปน ลกฺขณคนฺถํ กสฺสปเตฺถโร อกาสิฯ</p>


<p>อาภิธมฺมาวตารํ ปน รุปารูปวิภาคํ วินยวินิจฺฉยญฺจ พุทฺธ ทตฺตเตฺถโรฯ วินยสงฺคหํ สาริปุตฺตเตฺถโรฯ ขุทฺทสิกฺขํ ธมฺมสิริเตฺถโร ฯ ปรมตฺถวินิจฺฉยํ นามรูปปริเจฺฉทํ อภิธมฺมตฺถสงฺคญฺจ อนุรุทฺธเตฺถโรฯ สจฺจสเงฺขปํ ธมฺมปาลเตฺถโรฯ เขมํ เขมเตฺถโรฯ เต จ สเงฺขปโต สํวณฺณิตตฺตา สุเขน จ ลกฺขณิยตฺตา ลกฺขณคนฺถาติ วุจฺจนฺติฯ</p>


<p>เตสํ ปน สํวณฺณนาสุ อภิธมฺมตฺถสงฺคหสฺส โปราณฎีกํ นววิมลพุทฺธิเตฺถโร อกาสิฯ สจฺจํสเงฺขปนามรูปปริเจฺฉทเขมาอภิธมฺมาวตารานํ โปราณฎีกํ วาจิสฺสรมหาสามิเตฺถโรฯ ปรมตฺถวินิจฺฉยสฺส โปราณฎีกํ มหาโพธิเตฺถโรฯ</p>


<p>อภิธมตฺถสงฺคหาภิธมฺมาวตาราภินว ฎีกาโย สุมงฺคลสามิเตฺถโรฯ สจฺจสเงฺขปาภินวฎีกํ อรญฺญวาสิเตฺถโรฯ นามรูปปริเจฺฉทาภินวฎีกํ มหาสามิเตฺถโรฯ ปรมตฺถวินิจฺฉยาภินวฎีกํ อญฺญตรเตฺถโรฯ วินยวินิจฺฉยฎีกํ เรวตเตฺถโรฯ ขุทฺทสิกฺขาย ปุราณฎีกํ มหายสเตฺถโรฯ ตายเยว อภินวฎีกํ สงฺฆรกฺขิตเตฺถโรติฯ</p>


<p>วชิรพุทฺธิํ นาม วินยคณฺฐิปทตฺถํ วชิรพุทฺธิเตฺถโรฯ จูฬคณฺฐิํ มชฺฌิมคณฺฐิํ มหาคณฺฐิญฺจ สีหฬทีปวาสิโน เถราฯ เต จ ปทกฺกเมน อสํวเณฺณตฺวา อนุตฺตานตฺถาเยว สํวณฺณิตตฺตา คณฺฐิปทตฺถาติ วุจฺจนฺติฯ</p>


<p>อภิธานปฺปทีปิกํ ปน มหาโมคฺคลานเตฺถโรฯ อตฺถพฺยกฺขานํ จูฬพุทฺธเตฺถโรฯ วุโตฺตทยํ สมฺพนฺธจินฺตนํ สุโพธาลงฺการญฺจ สงฺฆรกฺขิตเตฺถโรฯ พฺยากรณํ โมคฺคลานเตฺถโรฯ</p>


<p>มหาวํสํ จูฬวํสํ ทีปวํสํ ถูปวํสํ โพธิวํสํ ธาตุวํ สญฺจ สีหฬทีปวาสิโน เถราฯ ทาฐาธาตุวํสํ ปน ธมฺมกิตฺติเตฺถโร อกาสิฯ เอเต จ ปาฬิมุตฺตกวเสน วุตฺตตฺตา คนฺถนฺตราติ วุจฺจนฺติฯ</p>


<p>อิเจฺจวํ พุทฺธโฆสาทโย เถร วรา ยถาพลํ ยถาสตฺติํ ปริยตฺติํ สาสนํ อุปตฺถเมฺภตฺวา พหูหิ มูเลหิ พหุหิสาขาหิ พหูหิ จ วิฎเปหิ อุปตฺถมฺภิยมาโน เวปุลฺลมา ปชฺชมาโน  มหานิโคฺรธรุโกฺข วิย ถิรํ หุตฺวา จิรกาลํ ติฎฺฐตีติ เวทิตพฺพํฯ</p>


<p>อิทํ สีหฬทีเป โปตฺถการุฬฺหโต ปจฺฉา สาสนสฺส ปติฎฺฐานํฯ</p>


<p>
เอเตปิ จ มหาเถโร, ยถาสตฺติํ ยถาพลํ;  
  
อฎฺฐกถาทโย กตฺวา, มจฺจุมุขํ อุปาคมุํฯ  
</p>
  
<p>
เสยฺยถาปิ จ โลกสฺมิํ, โอภาสิตฺวาน จนฺทิมา;  
  
อาวหิตฺวาน สตฺตานํ, หิตํ อตฺถํว คจฺฉติฯ  
</p>
  
<p>
เอวเมว มหาเถรา, ญาโณภาเสหิ ภาสิย;  
  
อาวหิตฺวาน สตฺตานํ, หิตํ อตฺถํว คจฺฉติฯ  
</p>
  
อิติ สาสนวํเส สีหฬทีปิกสาสนวํสกถามโคฺค  
</p>
  
นาม ทุติโย ปริเจฺฉโทฯ  
</p>
  
  
  
  
  