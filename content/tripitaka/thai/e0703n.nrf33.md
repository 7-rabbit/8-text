<h1>จตุตฺติํสติม ปริเจฺฉท</h1>
<h3>เอกาทสราชทีปโน</h3>
<ol>
<li>
ตทจฺจเย มหาจูลี-มหาติโสฺส อการยิ;  
  
รชฺชํ จุทฺทสวสฺสานิ, ธเมฺมน จ สเมน จฯ  
</li>
  
<li>
สหเตฺถน กตํ ทานํ, โส สุตฺวาน มหปฺผลํ;  
  
ปฐเมเยว วสฺสมฺหิ, คนฺตฺวา อญฺญาตเวสวาฯ  
</li>
  
<li>
กตฺวาน สาลิลวนํ, ลทฺธาย ภติยา ตโต;  
  
ปิณฺฑปาตํ มหาสุมฺม-เถรสฺสา’ทา มหีปติฯ  
</li>
  
<li>
โสณฺณคิริมฺหิ ปุน โส, ตีณิวสฺสานิ ขตฺติโย;  
  
คุฬยนฺตมฺหิ กตฺวาน, ภติํลทฺธา คุเฬ ตโตฯ  
</li>
  
<li>
เต คุเฬ อาหราเปตฺวา, ปุรํ อาคมฺม ภูปติ;  
  
ภิกฺขุสงฺฆสฺส ปาทาสิ, มหาทานํ มหีปติฯ  
</li>
  
<li>
ติํสภิกฺขุสหสฺสสฺส, อทา อจฺฉาทนานิ จ;  
  
ทฺวาทสนฺนํ สหสฺสานํ, ภิกฺขูนีนํ ตเถว จฯ  
</li>
  
<li>
การยิตฺวา  
มหีปาโล, วิหารํ สุปฺปติฎฺฐิตํ;  
  
สฎฺฐิภิกฺขุ สหสฺสสฺส, ติจีวรมทาปยิฯ  
</li>
  
<li>
ติํส สหสฺส สงฺขานํ, ภิกฺขุนีนญฺจ ทาปยิ;  
  
มณฺฑวาปิ วิหารํ โส, ตถา อภยคลฺลกํฯ  
</li>
  
<li>
วงฺคุปฎฺฎงฺคคลฺลญฺจ, ทีฆพาหุกคลฺลกํ;  
  
วาลคาม วิหารญฺจ, ราชา โสเยว การยิฯ  
</li>
  
<li>
เอวํ สทฺธาย โส ราชา, กตฺวา ปุญฺญานิเนกธา;  
  
จตุทฺทสนฺนํ วสฺสานํ, อจฺจเยน ทิวํ อคาฯ  
</li>
  
<li>
วฎฺฎคามณิโน ปุโตฺต, โจรนาโคติ วิสฺสุโต;  
  
มหาจูฬิสฺสรชฺชมฺหิ, โจโร หุตฺวา จริตทาฯ  
</li>
  
<li>
มหาจูเฬ อุปรเต, รชฺชํ การยิ อาคโต;  
  
อตฺตโน โจรกาเล โส, นิวาสํ เยสุนาลภิฯ  
</li>
  
<li>
อฎฺฐรสวิหาเร เต, วิทฺธํสาเปสิ ทุมฺมติ;  
  
รชฺชํ ทฺวาทสวสฺสานิ, โจรนาโค อการยิฯ  
</li>
  
<li>
โลกนฺตริก นิรยํ, ปาโปโสอุปปชฺชถ;  
  
ตทจฺจเย มหาจูฬฺหิ-รโญฺญ ปุโตฺต อการยิฯ  
</li>
  
<li>
รชฺชํ ตีเณว วสฺสานิ, ราชาติโสฺส’ติ วิสฺสุโต;  
  
โจรนาคสฺส เทวีตุ, วีสมํ วีสมานุลาฯ  
</li>
  
<li>
วีสํ ทตฺวาน มาเรสิ, พลเตฺถรตฺตมานสา;  
  
ตสฺมิํเยวพลเตฺถสา, อนุลารตฺตมานสาฯ  
</li>
  
<li>
ติสฺสํ วีเสนฆาเตตฺวา, ตสฺส รชฺชมทาสิสา;  
  
สีโว นาม พลโตฺถโส, เชฎฺฐโทวาริโก ตหิํฯ  
</li>
  
<li>
กตฺวา มเหสิํ อนุลํ, วสฺสํ มาสทฺวยา’จิกํ;  
  
รชฺชํ กาเรสิ นคเร, วฎุเก ทมิเฬ’นุลาฯ  
</li>
  
<li>
รตฺตา วีเสน ตํ หนฺตฺวา, วฎุเก รชฺชมปฺปยิ;  
  
วฎุโก ทมิโฬ โส หิ, ปุเร นครวฑฺฒกีฯ  
</li>
  
<li>
มเหสิํ อนุลํ กตฺวา, วสฺสํ มาสทฺวยาธิกํ;  
  
รชฺชํ กาเรสิ นคเร, อนุลา ตตฺถ อาคตํฯ  
</li>
  
<li>
ปสฺสิตฺวา ทารุภติกํ, ตสฺมิํ สารตฺตมานสา;  
  
หนฺตฺวา วิเสน วฎุกํ, ตสฺส รชฺชํ สมปฺปยิฯ  
</li>
  
<li>
ทารุภติกติโสฺส  
โส, มเหสิํ กริยานุลํ;  
  
เอกมาสาธิกํ วสฺสํ, ปุเร รชฺชมการยิฯ  
</li>
  
<li>
กาเรสิ โส โปกฺขรณิํ, มหาเมฆวเน ลหุํ;  
  
นิลีเย นาม ทมิเฬ, สา ปุโรหิตพฺราหฺมเณฯ  
</li>
  
<li>
ราเคน รตฺตา อนุลา, เตน สํวาสกามินี;  
  
ทารุภติกติสฺสํตํ, วีสํ ทตฺวาน ฆาติยฯ  
</li>
  
<li>
นิลียสฺส อทา รชฺชํ, โสปิ นิลียพฺราหฺมโณ;  
  
ตํ มเหสิํ กริตฺวาน, นิจฺจํ ตาย อุปฎฺฐิโตฯ  
</li>
  
<li>
รชฺชํ กาเรสิ ฉมฺมาสํ, อนุราธปุเร อิธ;  
  
ทฺวตฺติํสาย พลเตฺถหิ, วตฺถุกามา ยถารุจิํฯ  
</li>
  
<li>
วีเสน ตํ ฆาตยิตฺวา, นิลียํ ขตฺติยานุลา;  
  
รชฺชํ สา อนุลาเทวี, จตุมาสมการยิฯ  
</li>
  
<li>
มหาจูฬิกราชสฺส, ปุโตฺต ทุติยโก ปน;  
  
กูฎกณฺณติโสฺส นาม, ภีโต โส’นุลเทวิยาฯ  
</li>
  
<li>
ปลายิตฺวา ปพฺพชิตฺวา, กาเล ปตฺตพโล อิธ;  
  
อาคนฺตฺวา ฆาตยิตฺวา, ตํ อนุลํ ทุฎฺฐมานสํฯ  
</li>
  
<li>
รชฺชํ กาเรสิ ทฺวาวีสํ, วสฺสานิ มนุชาธิโป;  
  
มหาอุโปสถาคารํ, อกา เจติยปพฺพเตฯ  
</li>
  
<li>
ฆรสฺส ตสฺส ปุรโต, สิลาถูปมการยิ;  
  
โพธิํ โรเปสิ ตเตฺถว, โสว เจติเยปพฺพเตฯ  
</li>
  
<li>
เปลคามวิหารญฺจ, อนฺตรคงฺคาย การยิ;  
  
ตเตฺถว วณฺณกํ นาม, มหามาติกเมว จฯ  
</li>
  
<li>
อมฺพทุคฺคมหาวาปิํ, ภโยลุปฺปลเมว จ;  
  
สตฺตหตฺถุจฺจปาการํ, ปุรสฺส ปริขํ ตถาฯ  
</li>
  
<li>
มหาวตฺถุมฺหิ อนุลํ, ฌาปยิตฺวา อสญฺญตํ;  
  
อปนีย ตโต โถกํ, มหาวตฺถุมการยิฯ  
</li>
  
<li>
ปทุมสฺสรวนุยฺยานํ, นคเรเยว การยิ;  
  
มตา’สฺส ทเนฺต โธวิตฺวา, ปพฺพชิ ชินสาสเนฯ  
</li>
  
<li>
กุลสนฺตเก  
ฆรฎฺฐาเน, มาตุภิกฺขุนุปสฺสยํ;  
  
กาเรสิ ทนฺตเคหนฺติ, วิสฺสโต อาสิ เตน โสฯ  
</li>
  
<li>
ตทจฺจเย ตสฺส ปุโตฺต, นามโก ภาติกาภโย;  
  
อฎฺฐวีสติวสฺสานิ, รชฺชํ กาเรสิ ขตฺติโยฯ  
</li>
  
<li>
มหาทาฎฺฐิกราชสฺส, ภาติกตฺตามหีปติ;  
  
ทีเป ‘‘ภาติกราชา’’ติ, ปากโฎ อาสิ ธมฺมิโกฯ  
</li>
  
<li>
กาเรสิ โลหปาสาเท, ปฎิสงฺขารเมตฺถโส;  
  
มหาถูเป เวทิกา เทฺว, ถูปเวฺห’โปสถวฺหยํฯ  
</li>
  
<li>
อตฺตโน พลิมุชฺฌิตฺวา, นครสฺส สมนฺตโต;  
  
โรปาเปตฺวา โยชนมฺหิ, สุมนาน’ชฺชุกานิ จฯ  
</li>
  
<li>
ปาทเวจิกโต ยาว, ธุรจฺฉตฺตานราธิโป;  
  
จตุรงฺคลพหเลน, คเนฺธน อุรุเจติยํฯ  
</li>
  
<li>
ลิมฺปาเปตฺวาน ปุปฺผานิ, วเณฺฎหิ ตตฺถ สาธุกํ;  
  
นิเวสิตฺวาน โกเรสิ, ถูปํ มาลาคุโลปมํฯ  
</li>
  
<li>
ปุนทฺวงฺคุลพหลาย, มโนสิลาย เจติยํ;  
  
ลิมฺปาเปตฺวาน กาเรสิ, ตเถว กุสุมาจิตํฯ  
</li>
  
<li>
ปุน โสปานโต ยาว, ธุรจฺฉตฺตาว เจติยํ;  
  
ปุเปฺผหิ โอกิราเปตฺวา, ฉาเทสิ ปุปฺผราสิโนฯ  
</li>
  
<li>
อุฎฺฐาเปตฺวาน ยเนฺตหิ, ชลํ อภยวาปิโต;  
  
ชเลหิ ถูปํ เสวโนฺต, พลปูชมการยิฯ  
</li>
  
<li>
สกฎสเตน มุตฺตานํ, สทฺธิํ เตเลน สาธุกํ;  
  
มทฺทาเปตฺวา สุธาปิณฺฑํ, สุธากมฺมมการยิฯ  
</li>
  
<li>
ปวาลชาลํ กาเรตฺวา, ตํ ขิปาปิย เจติเย;  
  
โสวณฺณานิ ปทุมานิ, จกฺกมตฺตานิ สนฺธิสุฯ  
</li>
  
<li>
ลคฺคาเปตฺวา ตโต มุตฺตา-กลาเป ยาว เหฎฺฐิมา;  
  
ปทุมา’ลมฺพยิตฺวาน, มหาถูปมปูชยิฯ  
</li>
  
<li>
คณสชฺฌายสทฺทํ  
โส, ธาตุคพฺภมฺหิตาทินิ;  
  
สุตฺวา ‘‘อทิสฺวา ตํนา’หํ, วุฎฺฐหิสฺสนฺติ นิจฺฉิโตฯ  
</li>
  
<li>
ปาจินาทิกมูลมฺหิ, อนาหาโร นิปชฺชถ;  
  
เถรา ทฺวารํ มาปยิตฺวา, ธาตุคพฺภํ นยิํสุ ตํฯ  
</li>
  
<li>
ธาตุคพฺภวิภูติํโส, สพฺพํ ทิสฺวา มหีปติ;  
  
นิกฺขโนฺต ตาทิเสเหว, โปตฺถรูเปหิ ปูชยิฯ  
</li>
  
<li>
มธุคเนฺธหิ คเนฺธหิ, ฆเฎหิ สรเสหิ จ;  
  
อญฺชนหริตาเลหิ, ตถามโนสิลาหิ จฯ  
</li>
  
<li>
มโนสิลาสุ วเสฺสน, ภสฺสิตฺวา เจติยงฺคเณ;  
  
ฐิตาสุ โคปฺผมตฺตาสุ, รจิเต ปุ’ปฺปเลหิ จฯ  
</li>
  
<li>
ถูปงฺคณมฺหิ สกเล, ปุริเต คนฺธกทฺทเม;  
  
จิตฺตกิลญฺชฉิเทฺทสุ, รจิเต ปุ’ปฺปเลหิ จฯ  
</li>
  
<li>
วารยิตฺวา วาริมคฺคํ, ตเถว ปุริเต ฆเฎ;  
  
ทีปวฎฺฎิหิ เนกานิ, กตวฎฺฎิสิขาหิ จฯ  
</li>
  
<li>
มธุกเตลมฺหิ ตถา, ติลเตเล ตเถว จ;  
  
ตเถว ปฎฺฎวฎฺฎีนํ, สุ พหูหิ สิขาหิ จฯ  
</li>
  
<li>
ยถาวุเตฺตหิ เอเตหิ, มหาถูปสฺส ขตฺติโย;  
  
สตฺตกฺขตฺตุํ สตฺตกฺขตฺตุํ, ปูชา’กาสิ วิสุํ วิสุํฯ  
</li>
  
<li>
อนุวสฺสญฺจ นิยตํ, สุธามงฺคลมุตฺตมํ;  
  
โพธิสินานปูชา จ, ตเถว อุรุโพธิยาฯ  
</li>
  
<li>
มหาเวสาข ปูชา จ, อุฬารา อฎฺฐวีสติ;  
  
จตุราสีติ สหสฺสานิ, ปูชา จ อนุฬาริกาฯ  
</li>
  
<li>
วิวิธํ นฎนจฺจญฺจ, นานาตูริยวาทิตํ;  
  
มหาถูเป มหาปูชํ, สทฺธานุโนฺน อการยิฯ  
</li>
  
<li>
ทิวสสฺส จ ติกฺขตฺตุํ, พุทฺธุปฺปฎฺฐานมาคมา;  
  
ทฺวิกฺขตฺตุํ, ปุปฺผเภริญฺจ, นิยตํ โส อการยิฯ  
</li>
  
<li>
นิยตญฺจนทานญฺจ, ปวารณาทานเมว จ;  
  
เตลผาณิตวตฺถาทิ-ปริกฺขารํ สมณารหํฯ  
</li>
  
<li>
พหุํ  
ปาทาสิ สงฺฆสฺส, เจติยเขตฺตเมว จ;  
  
เจติเย ปริกมฺมตฺถํ, อทาสิ ตตฺถ ขตฺติโยฯ  
</li>
  
<li>
สทา ภิกฺขุสหสฺสสฺส, วิหาเร เจติยปพฺพเต;  
  
สลากวตฺตภตฺตญฺจ, โส ทาเปสิ จ ภูปติฯ  
</li>
  
<li>
จินฺตามณิมุเจลเวฺห, อุปฎฺฐานตฺตเย จ โส;  
  
ตถา ปทุมฆเร ฉตฺต-ปาสาเท จ มโนรเมฯ  
</li>
  
<li>
โภเชโนฺต ปญฺจฐานมฺหิ, ภิกฺขูคนฺถธุเร ยุเต;  
  
ปจฺจเยหิ อุปฎฺฐาสิ, สทา ธเมฺม สคารโวฯ  
</li>
  
<li>
โปราณราชนิยาตํ, ยํกิญฺจิ สาสนสฺสิตํ;  
  
อกาสิ ปุญฺญกมฺมํโส, สพฺพํ ภาติกภูปติฯ  
</li>
  
<li>
ตสฺส ภาภกราชสฺส, อจฺจเย ตํ กนิฎฺฐโก;  
  
มหาทาฐิมหานาค-นาโม รชฺชมการยิฯ  
</li>
  
<li>
ทฺวาทสํเยว วสฺสานิ, นานาปุญฺญปรายโน;  
  
มหาถูปมฺหิ กิญฺชกฺข- ปาสาเณ อตฺถราปยิฯ  
</li>
  
<li>
วาลิกามริยาทญฺจ, กาเรสิ วิตฺถตงฺคณํ;  
  
ทีเป สพฺพวิหาเรสุ, ธมฺมาสนมทาปยิฯ  
</li>
  
<li>
อมฺพตฺถล มหาถูปํ, การาเปสิ มหีปติ;  
  
จ เยอนิฎฺฐมานมฺหิ, สริตฺวา มุนิโน คุณํฯ  
</li>
  
<li>
จชิตฺวาน สกํ ปาณํ, นิปชฺชิตฺวา สยํ ตหิํ;  
  
ฐปยิตฺวา จยํ ตสฺส, นิฎฺฐาเปตฺวาน เจติยํฯ  
</li>
  
<li>
จตุทฺวาเร ฐปาเปสิ, จตุโร รตนคฺฆิเก;  
  
สุสิปฺปิเกหิ สุวิภเตฺต, นานารตนโชติเตฯ  
</li>
  
<li>
เจติเย ปฎิโมเจตฺวา, นานารตนกญฺจุกํ;  
  
กญฺจน พุพฺพุลเญฺจตฺถ, มุโตฺตลมฺพญฺจ ทาปยิฯ  
</li>
  
<li>
เจติย ปพฺพตาวเฎฺฎ, อลงฺกริย โยชนํ;  
  
โยชาเปตฺวา จตุทฺวารํ, สมนฺตา จารุวีถิกํฯ  
</li>
  
<li>
วีถิยา อุภโต ปเสฺส, อาปณานิ ปสาริย;  
  
ธชคฺฆิก โต รณานิ, มณฺฑยิตฺวา ตหิํ ตหิํฯ  
</li>
  
<li>
ทีปมาลา  
สมุโชฺชตํ, การยิตฺวา สมนฺตโต;  
  
นฎนจฺจานิ คีตานิ, วาทิตานิ จ การยิฯ  
</li>
  
<li>
มเคฺค กทมฺพนทิโต, ยาวเจติย ปพฺพตา;  
  
คนฺตุํ โธเตหิ ปาเทหิ, การยิ’ตฺถรณตฺถตํฯ  
</li>
  
<li>
สนจฺจคีตวาเทหิ, สมชฺชมกรุํ ตหิํ;  
  
นครสฺส จตุทฺวาเร, มหา ทานญฺจ ทาปยิฯ  
</li>
  
<li>
อกาสิ สกเล ทีเป, ทีปมาลานิรนฺตรํ;  
  
สลิเลปิ สมุทฺทสฺส, สมนฺตา โยชนนฺตเรฯ  
</li>
  
<li>
เจติยสฺส มเหเตน, ปูชา สา การิตา สุภา;  
  
คิริภณฺฑา มหาปูชา, อุฬารา วุจฺจเต อิธฯ  
</li>
  
<li>
สมาคตานํ ภิกฺขูนํ, ตสฺมิํ ปูชา สมาคเม;  
  
ทานํ อฎฺฐสุ ฐาเนสุ, ฐปาเปตฺวา มหีปติฯ  
</li>
  
<li>
ตาฬยิตฺวาน ตตฺรฎฺฐา, อฎฺฐโสวณฺณเภริโย;  
  
จตุวีสสหสฺสานํ, มหาทานํ ปวตฺตยิฯ  
</li>
  
<li>
ฉจีวรานิ ปาทาสิ, พนฺธโมกฺขญฺจ การยิ;  
  
จตุทฺวาเรนฺวาปิเตหิ, สทา กมฺมมการยิฯ  
</li>
  
<li>
ปุพฺพราชูหิ ฐปิตํ, ภาตรํ ฐปิตํ ตถา;  
  
ปุญฺญกมฺมํ อหาเปตฺวา, สพฺพํ การยิภูปติฯ  
</li>
  
<li>
อตฺตานํ เทวิํปุเตฺต เทฺว, หตฺถิํ อสฺสญฺจ มงฺคลํ;  
  
วาริยโนฺต’ปิ สเงฺฆน, สงฺฆสฺสา’ทาสิ ภูปติฯ  
</li>
  
<li>
ฉสต สหสฺสคฺฆกํ, ภิกฺขุสงฺฆสฺส โส อทา;  
  
สตสหสฺสคฺฆนกํ, ภิกฺขูนีนํ คณสฺส ตุฯ  
</li>
  
<li>
ทตฺวาน กปฺปิยํ ภณฺฑํ, วิวิธํ วิธิโกวิโท;  
  
อตฺตานญฺจ’ว เสเส จ, สงฺฆโต อภินีหริฯ  
</li>
  
<li>
กาลายน กณฺณิกมฺหิ, มณินาค ปพฺพตวฺหยํ;  
  
วิหารญฺจ กฬวฺหยํ, กาเรสิ มนุชาธิโปฯ  
</li>
  
<li>
กุพุ  
พนฺธนทีตีเร, สมุทฺทวิหารเมว จ;  
  
หุวาวกณฺณิเก จูฬ, นคปพฺพตสวฺหยํฯ  
</li>
  
<li>
ปาสาณทีปกวฺหมฺหิ, วิหาเร การิเต สยํ;  
  
ปานิยํ อุปนิตสฺส, สามเณรสฺส ขตฺติโยฯ  
</li>
  
<li>
อุปจาเร ปสีทิตฺวา, สมนฺตา อฎฺฐโยชนํ;  
  
สงฺฆโภคมทาตสฺส, วิหารสฺส มหีปติฯ  
</li>
  
<li>
มณฺฑวาปิ วิหาเร จ, สามเณรสฺส ขตฺติโย;  
  
ตุโฎฺฐ วิหารํ ทาเปสิ, สเงฺฆ โภคํ ตเถว โสฯ  
</li>
  
<li>
อิติ วิภวมนปฺปํ สาธุปญฺญา ลภิตฺวา,  
  
วิคตมทปมาทาจตฺต กามปสงฺคา;  
  
อกริยชนเขทํ ปุญฺญกมฺมาภิรามา,  
  
วิปุลวิวิธปุญฺญํ สุปฺปนฺนากโรนฺตีติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
เอกาทสราชทีปโน นาม  
</li>
  
จตุตฺติํสติโม ปริเจฺฉโทฯ  
</li>
  
  
  
  
  