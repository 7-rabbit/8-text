<h1>๘. ปจฺจยสงฺคหอนุทีปนา</h1>
<p> เยหิปกาเรหิ  ยถาฯ เตสํ วิภาโค ตํ วิภาโคฯ อยญฺจนิเทฺทโส เอกเสสนิเทฺทโส, วิจฺฉาโลปนิเทฺทโสวาติ ทเสฺสตุํ ‘‘เตสํ’’ติอาทิมาหฯ น สเมติฯ คาถายํ ‘เยสํ’ติอาทินา ตีหิ-ย-สเทฺทหิ ทสฺสิตานํ ติณฺณํ อตฺถานํ-ต-สทฺทตฺถ สมฺภวโตฯ ต-สทฺทตฺถานญฺจ อนุสนฺธิยํ ปริปุณฺณํ กตฺวา วตฺตพฺพโตฯ ‘‘สมุปฺปชฺชตี’’ติ สุฎฺฐุ ปริปุณฺณํ กตฺวา อุปฺปชฺชติ, ปาตุภวติฯ ‘‘อวินา’’ติ อวินา หุตฺวาฯ ‘‘สหชาต ธเมฺมหี’’ติ อวิชฺชา ปจฺจยา สงฺขาราติอาทีสุ สงฺขาราทีนํ สหชาต ธเมฺมหิ สเหว อุปฺปชฺชนํฯ ‘‘กลาปวเสนา’’ติ สุทฺธ ธมฺม กลาปวเสนฯ ‘‘สามญฺญ ลกฺขณํ’’ติ สาธารณ ลกฺขณํฯ ‘‘อโตฺถ’’ติ อิทปฺปจฺจยตา สทฺทสฺส อโตฺถฯ ‘‘อยมโตฺถ ปฎิกฺขิโตฺต’’ติ ‘สมุปฺปชฺชนํ สมุปฺปาโท’ติ อยํภาวสาธนโตฺถ ปฎิกฺขิโตฺตฯ ‘‘อยเมวา’’ติ อยํ ภาวสาธนโตฺถ เอวฯ ชรามรณํ สมฺภวตีติ โยชนาฯ ‘‘อุปฺปาทาวา ตถาคตานํ’’ติ สมฺมาสมฺพุทฺธานํ อุปฺปาเทวา สติฯ ‘‘อนุปฺปาทาวา’’ติ อนุปฺปาเทวา สติฯ ‘‘ฐิตาว สาธาตู’’ติ ชาติยา สติ ชรามรณสฺส ปวตฺติสภาโว โลเก ฐิโตเยวฯ กตมา ปน สาธาตูติ อาห ‘‘ธมฺมฎฺฐิตตา’’ติอาทิํฯ ตตฺถ ‘‘ธมฺมฎฺฐิตตา’’ติ เกนจิ อกตา สภาวฎฺฐิตตาฯ ‘‘ธมฺมนิยามตา’’ติ สภาวนิยามตาฯ ‘‘ตตฺร ตถตา’’ติ ตสฺมิํ สามญฺญลกฺขเณ สงฺขต ธมฺมานํ ตถตาฯ สามญฺญ ลกฺขณเมว ปฎิจฺจสมุปฺปาโท นามาติ ทเสฺสติ, น อวิชฺชาทิโก ปจฺจย ธโมฺมฯ กสฺมา, เตหิ วจเนหิ ธมฺมนิยามตา มตฺตสฺส ทสฺสิตตฺตาฯ อวิชฺชาทีนํ ธมฺม สรูปานํ อทสฺสิตตฺตาฯ ‘‘ธมฺมนิยามตามตฺตํ’’ติ จ ยถา วุตฺตสามญฺญ ลกฺขณเมว วุจฺจติฯ ยทิ ภาวสาธนํ อิเจฺฉยฺย, ภาวสาธนํ นาม กตฺตุรหิตํ ภเวยฺยฯ กตฺตุรหิเต จ สติ, กถํ ปฎิจฺจ กฺริยาย สมานกตฺตุกตา ลพฺภติฯ อลเทฺธ จ สมานกตฺตุกเตฺต กถญฺจ ปุพฺพกาเลตฺวา  ปจฺจยสมฺภโวติฯ อยํ ภาวสาธนํ อิจฺฉนฺตสฺส พฺยญฺชนยุตฺติวิโรโธฯ ตํ ปริหรโนฺต น เจตฺถาติอาทิมาหฯ คมฺภีโรจานนฺท ปฎิจฺจสมุปฺปาโท คมฺภีราว ภาโสจาติ ภควตา วุตฺตํฯ ภาวสาธเน จ กเต อุปฺปชฺชน กฺริยามตฺตํ นาม วิสุํ เอโก ธโมฺม น โหตีติ กถํ ตํ คมฺภีรํ สิยาติฯ อยํ ภาวสาธนํ อิจฺฉนฺตสฺส คมฺภีรวจน วิโรโธฯ ตํ ปริหรโนฺต ‘‘สงฺขต ธเมฺมสุ จา’’ติอาทิมาหฯ อปิ จ สงฺขต ลกฺขณํ นาม สงฺขต ธมฺมโตปิ คมฺภีรํ โหติฯ ตถาหิ จิตฺตํ นาม สงฺขต ธโมฺมฯ ตญฺจ อตฺถิ เมจิตฺตํ นามาติ สตฺตานํ ปากฎํ โหติฯ ตสฺส ปน อนิจฺจตา สงฺขาตํ สงฺขต ลกฺขณํ อปากฎํ โหติ สุฎฺฐุ สนฺตติยา ปฎิจฺฉนฺนํฯ ตถา เวทนา นาม สุขาวา ทุกฺขาวา สงฺขต ธโมฺมฯ สา จ อตฺถิ เมเวทนาติ สตฺตานํ ปากฎา โหติฯ ตสฺสา ปน อนิจฺจตา สงฺขาตํ สงฺขต ลกฺขณํ อปากฎํ โหติ สุฎฺฐุ สนฺตติยา ปฎิจฺฉนฺนํฯ เอวํ เสเสสุ นามธเมฺมสุ จ รูปธเมฺมสุ จฯ ยโต สตฺตสุ วิสุทฺธีสุ สงฺขต ธมฺม ววตฺถาน สงฺขาตํ ทิฎฺฐิวิสุทฺธิญาณญฺจ อวิชฺชาทิปจฺจย ปริคฺคห สงฺขาตํ กงฺขาวิตรณ วิสุทฺธิญาณญฺจ ปถมํ สมฺปาเทตฺวา ปจฺฉา ทสวิธานิ สงฺขต ลกฺขณานุปสฺสนา ญาณานิ สมฺปาเทตพฺพานิ โหนฺตีติฯ ยถา จ อนิจฺจตา สงฺขาตํ สงฺขต ลกฺขณํ สงฺขต ธมฺมโต คมฺภีรํ โหติฯ ตถา อิทมฺปิ ปฎิจฺจสมุปฺปาท สงฺขาตํ สงฺขต ลกฺขณํ สงฺขต ธมฺมโต คมฺภีรํ โหตีติ ทฎฺฐพฺพํฯ</p>


<p>‘‘ตพฺภาวภาวีภาโว’’ติ เอตฺถ ภวติ สํวิชฺชตีติ ภาโวฯ โส โส อวิชฺชาทิโก ภาโว ตพฺภาโวฯ ตพฺภาเว ภวนฺติ สมฺภวนฺติ สีเลนาติ ตพฺภาวภาวิโนฯ สงฺขาราทโยฯ ‘‘ภาโว’’ติ อุปฺปตฺติการณํฯ ตพฺภาวภาวีนํ ภาโวติ ตพฺภาวภาวิ ภาโวติ อิมมตฺถํ ทเสฺสโนฺต ‘‘ตสฺมิํ ตสฺมิํ’’ติอาทิมาหฯ อปิ จ ‘‘ภาโว’’ติ วิชฺชมานตา วุจฺจติฯ ตสฺส ตสฺส ปจฺจย ธมฺมสฺส ภาโวติ ตพฺภาโวฯ ตพฺภาเว สติ ภวนฺติ สมฺภวนฺติ ธมฺมตายาติ ตพฺภาวภาวิโนฯ เตสํ ภาโวติปิ ยุชฺชติเยวฯ ‘‘เหตฺวาทิ ปจฺจย สตฺตินิยามํ’’ติ เหตุปจฺจโย, อารมฺมณ ปจฺจโย, ติอาทีสุ เหตุสทฺท อารมฺมณ สทฺทาทโย โลภาทีนํ รูปารมฺมณาทีนญฺจ  ธมฺมานํ ตํ ตํ ปจฺจย สตฺติวิเสสํ ทีเปนฺติฯ เตสญฺจ โส โส ปจฺจย สตฺติวิเสโส วิสุํ ธมฺมนิยาโม โหติ, เอวํ เหตฺวาทิ ปจฺจยสตฺตินิยามํ นิวเตฺตติฯ ‘‘ตถา ตถา’’ติ มูลฎฺฐโคจรวิสยฎฺฐาทิเกน เตน เตน ปจฺจยากาเรนฯ โส หิ วุจฺจตีติ สมฺพโนฺธฯ ‘‘ปจฺจย ธมฺมุทฺธาร มเตฺต อฐตฺวา’’ติ ปจฺจย ธมฺมานํ นาม สญฺญาวเสน อุทฺธรณมตฺตํ อกตฺวาติ อธิปฺปาโยฯ ‘‘อาหจฺจา’’ติ อาหนิตฺวา ตํ ตํ ปจฺจยสตฺติ วิเสสํ ปาเปตฺวาติ อโตฺถฯ เตนาห ‘‘มตฺถกํ ปาเปตฺวา’’ติฯ ปจฺจยสตฺติ วิเสโส หิ เหตุผลทีปเน ตโต อุตฺตริ วตฺตพฺพ กิจฺจาภาวโต มตฺถกํ นาม โหตีติฯ ‘‘อโนสกฺกมานา’’ติ อนิวตฺตมานาฯ ‘‘เอตายา’’ติ ปจฺจย สตฺติยาฯ ปปเญฺจเนฺต อาจริเยฯ</p>


<p>เอตสฺมา การณา ผลํ เอตเทว ปฎิจฺจ อนาคตปกฺขโต ปจฺจุปฺปนฺนปกฺขํ อาคจฺฉติ ปาตุพฺภวตีติ ปจฺจโยฯ อุปฺปตฺติการณํ ปวตฺติการณญฺจฯ ตตฺถ อุปฺปตฺติการณํ ชนกปจฺจโยฯ ปวตฺติการณํ อุปตฺถมฺภก ปจฺจโยฯ ‘‘เอเตนา’’ติ เหตุนาฯ ‘‘กายวจี มโนกมฺมํ’’ติ เอตฺถ ‘‘กมฺมํ’’ติ กฺริยาวุจฺจติ, คมน ฐาน นิสชฺชสยนาทิกํ กายิก กฺริยญฺจฯ อาลาป สลฺลาป กถน สชฺฌายน คายนาทิกํ วาจสิก กฺริยญฺจฯ วิชานน จินฺตน วีมํสนาทิกํ มานสิก กฺริยญฺจฯ ‘‘อภิสงฺขโรนฺตี’’ติ อภินิปฺผาเทนฺติฯ ‘‘เอเตหี’’ติ เอเตหิ โลกิยกุสลา กุสล เจตนา ธเมฺมหิฯ อปิ จ สงฺขโรนฺติ สตฺตา เอเตหีติ สงฺขาราฯ ‘‘สงฺขโรนฺตี’’ติ กิํ สงฺขโรนฺติฯ อตฺตภาวํ สงฺขโรนฺติฯ ภวาภวํ สงฺขโรนฺติฯ ทิฎฺฐธมฺมิกมฺปิ อตฺถํ วา อนตฺถํ วา สงฺขโรนฺติฯ สมฺปรายิกมฺปิ อตฺถํ วา อนตฺถํ วา สงฺขโรนฺตีติอาทินาฯ จกฺขุมฺปิ สงฺขโรนฺติ, โสตํปิ สงฺขโรนฺตีติอาทินาฯ ทสฺสนมฺปิ สงฺขโรนฺติ, สวนมฺปิ สงฺขโรนฺตีติอาทินา จ วตฺตุํ วฎฺฎติเยวฯ ‘‘วิชานาตี’’ติ วิวิเธน ชานาติฯ ภูเตนปิ ชานาติ, อภูเตนปิ ชานาติฯ ‘‘นมตี’’ติ โคจร วิสยตฺถาย นมติฯ ‘‘รุปฺปตี’’ติ กุปฺปติ, โขภติฯ ‘‘ผุสตี’’ติ สํหนติฯ ‘‘เวทยตี’’ติ วิทิตํ กโรติฯ ตํ ตํ อารมฺมณํ ลคฺคนวเสน ภุสํ นหติ พนฺธติ, มุญฺจิตุํ น เทตีติ ตณฺหาติปิ ยุชฺชติฯ ‘‘อุปาทิยตี’’ติ  ทฬฺหํ คณฺหาติฯ เตนาห ‘‘อมุญฺจคฺคาหํ คณฺหาตี’’ติฯ ภวตีติ ภโวฯ อุปปตฺติภโวฯ ภวนฺติ เอเตนาติ ภโวฯ กมฺมภโวฯ ‘‘ชนนํ’’ติ อภินวสฺส ปาตุพฺภวนํฯ ‘‘ชีรณํ’’ติ อภินวภาวโต หายนํฯ ‘‘โสจนํ’’ติ จิตฺตสนฺตาปนํฯ ‘‘ปริเทวนํ’’ติ โรทนํฯ ‘‘ทุกฺขํ’’ติ กายรุชฺชนํฯ ‘‘โทมนสฺสํ’’ติ จิตฺตรุชฺชนํฯ ‘‘วิสีทนํ’’ติ พาฬฺหํ จิตฺตกิลมถภาเวน วิรูปํ หุตฺวา จิตฺตสฺสสีทนํฯ ถามพลขิยฺยนํฯ ยโต อสฺสาสปสฺสาสานํ วิรูปปฺปวตฺติวา ตงฺขเณ สพฺพโส อุปรุชฺฌนํ วา โหตีติฯ ‘‘เกนจิ สุเขนา’’ติ ทุกฺขสจฺจโต วิมุเตฺตน เกนจิ สนฺติสุเขนฯ</p>


<p>‘‘ทุกฺขปฺปฎิจฺฉาทิกา’’ติ ภยเฎฺฐน ทุกฺขภูตานํ เตภูมิก ธมฺมานํ ทุกฺขภาวปฺปฎิจฺฉาทิกาฯ ‘‘สมุทยปฺปฎิจฺฉาทิกา’’ติ ตณฺหาย ทุกฺข สมุทย ภาวปฺปฎิจฺฉาทิกาฯ ‘‘นิโรธปฺปฎิจฺฉาทิกา’’ติ ตณฺหานิโรธเสฺสว ทุกฺขนิโรธ ภาวปฺปฎิจฺฉาทิกาฯ ‘‘มคฺคปฺปฎิจฺฉาทิกา’’ติ อฎฺฐงฺคีก มคฺคเสฺสว ทุกฺขนิโรธ มคฺคภาวปฺปฎิจฺฉาทิกาฯ ปุพฺพโนฺต วุจฺจติ อตีเตกาเล ภวปรมฺปราฯ อปรโนฺต วุจฺจติ อนาคเต ภวปรมฺปราฯ ปุพฺพนฺตา ปรโนฺต วุจฺจติ ตทุภยํฯ ‘‘ปฎิจฺจสมุปฺปาทปฺปฎิจฺฉาทิกา’’ติ ปจฺจุปฺปนฺนภเว ขนฺธานํ ปฎิจฺจสมุปฺปาทปฺปฎิจฺฉาทิกาฯ ‘‘สุตฺตนฺติกนเยนา’’ติ อภิธเมฺมปิ วิภเงฺค สุตฺตนฺต ภาชนียํ นาม อาคตํฯ เตน สุตฺตนฺต ภาชนียนเยนฯ สาสวา กุสลา กุสล เจตนา สงฺขารา นามาติ โยชนาฯ ‘‘อภิธมฺมนเยนา’’ติ วิภเงฺค อภิธมฺมภาชนียนเยนฯ อฎฺฐกถาปาเฐฯ อวิชฺชา กิริย ธมฺมานํ เนว อุปนิสฺสย ปจฺจยตฺตํ ลภติฯ กุสลา กุสลมูลานิ กิริย ธมฺมานํ น อุปนิสฺสย ปจฺจยตฺตํ ลภนฺตีติ โยชนาฯ กิริย ธมฺมา อวิชฺชาโต จ กุสลา กุสล มูเลหิ จ อุปนิสฺสย ปจฺจยํ น ลภนฺตีติ วุตฺตํ โหติฯ ‘‘ปจฺจยากาโร’’ติ ปฎิจฺจ สมุปฺปาโทฯ ‘‘อวิชฺชาวิราคา’’ติ อวิชฺชา วิคมนโตฯ เตสํปิกิริย ธมฺมานํฯ วิญฺญาณาทีสุปิ กิริย วิญฺญาณํ, กิริย นามํ, กิริย มนายตนํ, กิริยผโสฺส, กิริย เวทนาติ อตฺถิตาย ‘‘เอสนโย วิญฺญาณาทีสุปี’’ติ วุตฺตํฯ ‘‘กุสลา กุสล วิปากสมฺปยุตฺตํ’’ติ กุสล วิญฺญาณ สมฺปยุตฺตํ, อกุสลวิญฺญาณสมฺปยุตฺตํ , วิปาก วิญฺญาณ สมฺปยุตฺตํฯ ‘‘ตํ อนุปปนฺนํ’’ติ ปวตฺติวิปากวิญฺญาณ สหคตสฺส ขนฺธตฺตยสฺส ตํ สหชาตสฺส จิตฺตชรูปสฺส จ อวสิฎฺฐตฺตา ตํ น สมฺปนฺนํติ อโตฺถฯ ตตฺถ หิ วิญฺญาณปเท ปวตฺติวเสน ทฺวตฺติํสวิธํ วิปากจิตฺตํ วิญฺญาณํ นามาติ วุตฺตํฯ เอวญฺจสติ, นาม รูปปเทปิ ปวตฺติวเสน ตทุภยํ ปวตฺติวิญฺญาณสหคตํปิ คเหตพฺพเมวาติฯ ‘‘ตํ ตํ วิญฺญาณ สมฺปยุตฺตา’’ติ ปฎิสนฺธิวิญฺญาณ ปวตฺติ วิญฺญาณสมฺปยุตฺตาฯ ‘‘ตณฺหุปาทานานิปากฎานี’’ติ ฉ ตณฺหา รูปตณฺหา สทฺทตณฺหาทิวเสนฯ จตฺตาริ อุปาทานานิ กามุปาทานาทิวเสนาติ เอวํ ปากฎานิเยวฯ ‘‘ลกฺขณมตฺตานี’’ติ สงฺขต ธมฺมานํ สงฺขตภาวสลฺลกฺขณ นิมิตฺตมตฺตานิฯ ‘‘ญาติพฺยสนาทีหี’’ติ ญาติวินาสนาทีหิฯ ‘‘ญาติพฺยสนาทินิมิตฺตํ’’ติ ญาติวินาสนาทิการณาฯ</p>


<p>‘‘ขนฺธทุเกฺข’’ติ ปจฺจกฺขนฺธสงฺขาเต ทุกฺขสเจฺจฯ ขนฺธปฺปวตฺติ มโคฺค นาม ตณฺหาสมุทโย เอวฯ ขนฺธนิโรธ มโคฺค นาม อริยมโคฺคฯ ‘‘ขนฺธ สมุทยภูตา’’ติ ขนฺธปฺปวตฺติยา การณภูตาฯ ‘‘อวิชฺชานิ วุฎานํ’’ติ อวิชฺชายนีวาริตานํ ปิหิตานํฯ ‘‘อปฺปหีน ภวาภิลาสานํ’’ติ มเคฺคน อปฺปหีน ภวปตฺถนานํฯ อปฺปหีนภวตณฺหานนฺติ วุตฺตํ โหติฯ ‘‘วิพโนฺธ’’ติ อนฺตราโยฯ ‘‘อุทยภูตานํ’’ติ วฑฺฒิภูตานํฯ ‘‘อวสฺสโย’’ติ นิสฺสโยฯ สุขเวทนา วิเสสโต ตณฺหาย ปจฺจโย โหตีติ วุตฺตํ ‘‘สุขเวทนาสทิโส’’ติอาทิฯ โทมนสฺสานํ ปน ตสฺสา ปจฺจยภาโว ปรโต ปริเยฎฺฐิตณฺหายํ ปากโฎ ภวิสฺสติฯ อุเปกฺขา เวทนาปิ ทุเกฺขน ปีฬิตสฺส สุขฐาเน ติฎฺฐติฯ สุขํ วิย ตํ ปเตฺถตีติฯ สมุทา จริตฺวา ปริจยิตฺวาฯ ‘‘ตณฺหา เอวา’’ติ กามตณฺหา เอวฯ ‘‘อตฺตนิ จา’’ติ ทิฎฺฐิยญฺจาติ อธิปฺปาโยฯ ‘‘อตฺตโน อารมฺมเณสู’’ติ อตฺต ชีว โลกาทีสุ ทิฎฺฐิยาคหิตา รมฺมเณสุฯ ‘‘อสฺสาทน ขมนโรจนภูตายา’’ติ สาธุวตายํ มมทสฺสนนฺติ เอวํ รชฺชน ตุสฺสน กนฺติภูตายฯ ‘‘อุปาทานียสฺสา’’ติ ทฬฺหํ คเหตพฺพสฺสฯ ‘‘อตฺถสฺสา’’ติ อตฺตโน อตฺตาทิกสฺส อตฺถสฺสฯ คาถายํ ฯ‘‘ภวํ โหตี’’ติ ภวโนฺต วฑฺฒโนฺต โหติฯ ‘‘ปราภโว’’ติ วินาสโนฺตฯ</p>


<p>‘‘อทฺธานวเนฺต ธเมฺม’’ติ เตกาลิกสงฺขต ธเมฺมฯ อปตมาเน กตฺวาติ ปาฐเสโสฯ ยถา อุปาทานํติ ทิสฺวา อุปาทารูปํติ ปเท อาทาสโทฺท วิญฺญายติฯ น อุปุพฺพ ปทสโทฺทฯ อิตรถา อุปาทานนฺติ นสิชฺฌติฯ เอวํ อทฺธา, อทฺธาน, ปเทสุปิฯ เตนาห ‘‘อทฺธานํ’’ติ นสิชฺฌตีติฯ สํขิปนฺติ วีสตาการา เอเตสูติ สเงฺขปาฯ สงฺคหาฯ ‘‘วฎฺฎธมฺมา’’ติ สงฺขาราทโย ธมฺมาฯ ‘‘เอตฺถา’’ติ เอตาสุ อวิชฺชาตณฺหาสุฯ กถํ ติฎฺฐนฺตีติ อาห ‘‘ตทายตฺตวุตฺติตายา’’ติฯ ‘‘ปติฎฺฐา’’ติ สุปฺปติฎฺฐิตฎฺฐานานิฯ ‘‘ปภวา’’ติ วฎฺฎธมฺมปรมฺปรปฺปวตฺติยา มูล ปธาน การณานิฯ ตตฺถ เหตุ จ เทเสตโพฺพ โหติฯ อิตรถา อิสฺสรนิมฺมานทิฎฺฐิ อเหตุก ทิฎฺฐีนํ โอกาโส สิยาติฯ ผลญฺจ เทเสตพฺพํ โหติฯ อิตรถา อุเจฺฉททิฎฺฐิยา โอกาโส สิยาติฯ ‘‘อทฺธุโน’’ติ ทีฆกาลสฺสฯ ‘‘นิวเตฺตตี’’ติ สมุจฺฉินฺทติฯ ‘‘อเหตู อปจฺจยา สตฺตา ปวตฺตนฺตี’’ติ ปุพฺพเหตุรหิตา ปุพฺพปจฺจยรหิตา หุตฺวา อิเมสตฺตา ปวตฺตนฺติฯ ‘‘อวิชฺชาทีหิ สาเธตโพฺพ น โหตี’’ติ ภวปรมฺปราสุ นิโจฺจ หุตฺวา สนฺธาวนฺตสฺส อวิชฺชาทีหิ กตฺตพฺพ กิจฺจํ น โหตีติ อธิปฺปาโยฯ ‘‘เกสญฺจิ น สมฺภวนฺติเยวา’’ติ อนาคามีนํ อรหนฺตานญฺจ น สมฺภวนฺติเยวฯ มหาอาทีนวราสิทสฺสนตฺถํ โสกาทิวจนํ โหตีติ โยชนาฯ ‘‘เตสํ’’ติ อเญฺญสํ ปจฺจยานํฯ ‘‘ลทฺธา’’ติ อตฺถโต ลทฺธาฯ ‘‘ตทวินาภาวิภาวลกฺขเณนา’’ติ เอตฺถ เตน เตน ปจฺจเยน อวินาภาวีนํ ภาโว, โส เอว ลกฺขณนฺติ วิคฺคโหฯ ‘‘ปรตฺถ ปี’’ติ อิโต ปเรสุ ตณฺหุปาทาน ภวคฺคหเณนาติอาทีสุปิฯ ‘‘อาทิโต’’ติอาทิมฺหิฯ วิภาวนิปาเฐฯ ‘‘กิเลสภาวสามญฺญโต’’ติ กิเลสภาเวน สมานตฺตา สทิสตฺตาฯ ‘‘ลกฺขิตพฺพ ธเมฺมหี’’ติ วิญฺญาณาทีหิฯ ‘‘ปถเมน ทุตียสฺสา’’ติ ปถมสเงฺขเปน สทฺธิํ ทุตียสฺส สเงฺขปสฺส เอกา สนฺธีติอาทินา โยเชตพฺพํฯ ‘‘โลกสฺส ปากฎ โวหาเรนา’’ติ  กิเลสธมฺมา กมฺมธมฺมา จ โลเก เหตูติ ปากฎา โหนฺติฯ วิปากธมฺมา ปน ผลนฺติ ปากฎาฯ เอวํ โลเก ปากฎ โวหาเรนฯ อิธ ปน กิเลสธมฺมกมฺมธมฺมา วา โหนฺตุ, วิปากธมฺมา วา, โย โย ปจฺจยปเกฺข ฐิโต, โส โส เหตูติปิ วตฺตโพฺพเยวฯ โย โย ปจฺจยุปฺปนฺน ปเกฺข ฐิโต, โส โส ผลนฺติทเสฺสโนฺต ‘‘เหตุผลสทฺทาปนา’’ติอาทิมาหฯ อฎฺฐกถา ปาเฐฯ ‘‘สชฺชนฺตสฺสา’’ติ สํวิทหนฺตสฺสฯ ‘‘อายูหน สงฺขารา นามา’’ติอาทิโต ปฎฺฐาย สมุจฺจยนสงฺขารา นามฯ ‘‘ทกฺขิณํ’’ติ ทานวตฺถุํฯ ทกฺขิโณทกํ วาฯ ‘‘เอตฺถ จา’’ติ อิมสฺมิํ ตตียปญฺจเก จฯ ‘‘วุตฺตนเยเน วา’’ติ ปถมปญฺจเก วุตฺตนเยเนวฯ วิภาวนิปาเฐฯ ‘‘อายติํ ปฎิสนฺธิยา ปจฺจยเจตนา ภโว นามา’’ติ อิทํ อุเทฺทสปาฬิยํ ยถาทิฎฺฐปาฐวเสเนว วุตฺตํฯ ตถา ปุริมกมฺมภวสฺมิํ อิธ ปฎิสนฺธิยา ปจฺจยเจตนา สงฺขารา นามาติ อิทญฺจฯ อิธ ปน ปุเพฺพเยว ทฺวีสุเหตุปญฺจเกสุ ทฺวินฺนํ สงฺขาร กมฺมภวานํ สงฺคหิตตฺตา อฎฺฐกถายํ วุตฺตนเยเนว ทฺวินฺนํ สงฺขาร กมฺมภวานํ วิเสโส ยุโตฺตฯ เตนาห ‘‘ตํ อิธ น ยุชฺชตี’’ติฯ ‘‘สงฺคหิตตฺตา’’ติ ปุเพฺพเยว สงฺคหิตตฺตาฯ ‘‘เอตํ’’ติ วิภาวนิ วจนํฯ ‘‘ธมฺมวิภาครกฺขณตฺถํ’’ติ วิภเงฺค ภวปเท อุปปตฺติภวสฺสปิ วิภตฺตตฺตา เอวํ วิภตฺตสฺส ธมฺมวิภาคสฺส รกฺขณตฺถํฯ ผลปญฺจกโต อนญฺญํปิ อุปปตฺติภวํ อญฺญํวิย กตฺวา ‘อุปปตฺติภวสงฺขาโต ภเวกเทโส’ติ วุตฺตํฯ โส จ อุปปตฺติภโว นาม ปจฺจุปฺปนฺนเหตูหิ นิพฺพตฺตตฺตา จตุเตฺถ ผลปญฺจเก เอว สงฺคหิโตฯ ตสฺมา เตน อุปปตฺติภวสเทฺทน จตุตฺถ ปญฺจกเมว คหิตนฺติ ยุตฺตํฯ อิตรถา เทฺว ผลปญฺจกานิ วิปากวฎฺฎนฺติ วุเตฺต สิทฺธเมว โหติฯ เอวญฺจสติ อวเสสา จาติ เอตฺถ ทุตียผลปญฺจกเมว อวสิฎฺฐํ โหตีติ ทฎฺฐพฺพํฯ ‘‘อวิชฺชา นาม โมโห, โส จ อกุสล มูล’’นฺติอาทิ อภิธเมฺม มูลยมเก มูลนาเมน อาคตตฺตา วุตฺตํฯ ทฺวีสุปนภว จเกฺกสุ ปุริมจเกฺก อวิชฺชา อาทิ โหติฯ ปจฺฉิมจเกฺก ตณฺหาฯ อาทิ จ นาม มูลนฺติ จ สีสนฺติ จ วตฺตุํ วฎฺฎตีติ ปริยายํ ทเสฺสตุํ ‘‘อถวา’’ติอาทิ วุตฺตํ ฯ‘‘อาคมนสมฺภาเรสู’’ติ อตีตภวโต อิมํภวํ อาคมนสมฺภาเรสุฯ ตณฺหา เอว สีสํ กตฺวา วุตฺตาติ โยชนาฯ ‘‘เตสํ อนฺตเร’’ติ อวิชฺชาสงฺขารานํ อนฺตเรฯ ตณฺหาย โอกาโส นตฺถีติ กสฺมา วุตฺตํฯ นนุ อวิชฺชาย สติ, ตณฺหา นาม เอกเนฺตน สมฺภวติเยวฯ สา จ สงฺขารานํ พลวปจฺจโย โหติฯ ตสฺมา สา อวิชฺชา ปจฺจยา ตณฺหา, ตณฺหา ปจฺจยา สงฺขาราติ วตฺตพฺพา สิยาติฯ ตํ ปริหริตุํ ‘‘อยญฺหี’’ติอาทิวุตฺตํฯ ปฎิโลมปฎิจฺจสมุปฺปาโท นาม อวิชฺชานิโรธา สงฺขารนิโรโธติ เอวํ ปวโตฺต ปฎิจฺจสมุปฺปาโทฯ ‘‘ชรามรณมุจฺฉยาติอาทิ นวตฺตพฺพํ สิยา’’ติ ชรามรณมุจฺฉายาติอาทิวจนํ อนุโลมปฎิจฺจสมุปฺปาท สมฺพนฺธ วจนนฺติ กตฺวา วุตฺตํฯ ‘‘อุปริวฎฺฎมูล ธมฺมปฺปฎิปาทกานํ’’ติ อุปริ ทุติยานาคตภาวาทีสุ อวิชฺชาตณฺหา สงฺขาตานํ วฎฺฎมูลธมฺมานํ นิโยชกานํฯ ‘‘เต ปี’’ติ โสกาทโย ทุกฺขธมฺมาปิฯ ‘‘อาสวสมฺภูตา’’ติ อาสเวหิ สมฺภูตา สญฺชาตาฯ ‘‘เตสํ’’ติ โสกาทีนํ ทุกฺขธมฺมานํฯ ‘‘ชรามรณเงฺค คหณํ’’ติ ทฺวาทสสุ อเงฺคสุ ชรามรณเงฺค สงฺคหณํฯ ‘‘ปวฑฺฒตี’’ติ ภุสํ วฑฺฒติฯ ‘‘อาสวสมุทยา’’ติ อาสวสมุปฺปาทาฯ ‘‘อวิชฺชาสมุทโย’’ติ อวิชฺชาสมุปฺปาโทฯ ‘‘อวิชฺชาปจฺจยาสงฺขาราตี’’ติ เอตฺถ อิติสโทฺท อาทิอโตฺถฯ ‘‘นานาพฺยสน ผุฎฺฐสฺสา’’ติ ญาติพฺยสนาทีหิ นานาพฺยสเนหิ ผุฎฺฐสฺส, วิหิํสิตสฺสฯ ‘‘ยโต’’ติ ยํ การณา, อวิชฺชาตณฺหานํ วฑฺฒนการณาฯ ‘‘วฎฺฎํ’’ติ สงฺขาราทิกํ ภวจกฺกํฯ สํมุยฺหนํ สโมฺมโหฯ ปริเยสนํ ปริเยฎฺฐิฯ วิปจฺจตีติ วิปาโกฯ วิปาโก เอว เวปกฺกํฯ สโมฺมโห เวปกฺกํ อสฺสาติ สโมฺมหเวปกฺกํฯ ตถา ปริเยฎฺฐิเว ปกฺกญฺจาติ อิมมตฺถํ ทเสฺสติ ‘‘ตทุภยํ’’ติอาทินาฯ ตทุภยํ วิปากํ เอตสฺสาติ กตฺวา ทุกฺขํ สโมฺมหเวปกฺกนฺติ จ ปริเยฎฺฐิเวปกฺกนฺติ จ วุจฺจตีติ โยชนาฯ อปิ จ, สโมฺมหํ วิปาเจติ สญฺชเนตีติ สโมฺมห เวปกฺกํฯ เอวํ ปริเยฎฺฐิเวปกฺกนฺติปิ ยุชฺชติฯ ‘‘กิจฺฉํ’’ติ กสิรํ ทุกฺขํ อาปโนฺนฯ ‘‘มิยฺยตี’’ติ มรติฯ ‘‘จ วตี’’ติ สงฺกมติฯ ‘‘อุปปชฺชตี’’ติ ภวนฺตรํ อุเปติฯ ‘‘อถ จ ปนา’’ติ เอวํภูตสฺส  สโตฯ ‘‘ชรามรณสฺสา’’ติ ชรามรณ สงฺขาตสฺส อิมสฺส ทุกฺขสฺสาติ สมฺพโนฺธฯ ‘‘นิสฺสรณํ’’ติ นิคฺคมนํฯ ‘‘นปฺปชานาตี’’ติ อยํ โลโก นปฺปชานาติฯ ‘‘อาคติยา’’ติ อิมสฺมิํ ภเว ปฎิสนฺธิวิญฺญาณุปฺปตฺติวเสน อาคมเนนฯ ‘‘คติยา จา’’ติ อนาคตภเว ชาติปาตุพฺภาววเสน คมเนน จฯ อาทิสงฺขาโต ปุพฺพปริยโนฺต ยสฺส อตฺถีติอาทิมนฺตํฯ น อาทิมนฺตํ อนาทิมนฺตํฯ ‘‘วฎฺฎปฺปวตฺตสฺสา’’ติ ติวิธวฎฺฎสงฺขาตสฺส ปพนฺธปฺปวตฺตสฺสฯ ชาติยา วุตฺตาย สพฺพานิ ตสฺสา นิทานานิ วุตฺตานิ เอว โหนฺตีติ กตฺวา ‘‘ชาติยา เอว วา’’ติ วุตฺตํฯ ‘‘อิเจฺจวํ’’ติ อิติ เอวํฯ ตตฺถ อวิชฺชาปจฺจยา สงฺขาราติอาทินา นเยน ปฎฺฐเปสิ มหามุนีติ สมฺพโนฺธฯ อาจริย วาเทปน ‘‘อิเจฺจวํ’’ติ ชรามรณ มุจฺฉายาติอาทินานเยนฯ อาพนฺธํ อนาทิกนฺติ สมฺพโนฺธฯ อิธปิ ตเมว สมฺพนฺธํ คเหตฺวา โยเชติ ‘‘อิเจฺจวํ อาพนฺธนฺติฯ ลฯ ปุนปฺปุนํ อาพนฺธํ’’ติฯ อวิชฺชา อาทิมฺหิ วุตฺตาฯ ตสฺมา สา สยํ อเหตุ อปจฺจยา หุตฺวา วฎฺฎสฺส อาทิปจฺจยภูตา โหตีติ โจทนาฯ ตํ ปริหรติ ‘‘วฎฺฎสฺสา’’ติอาทินาฯ ‘‘วฎฺฎกถาย สีสภูตตฺตา’’ติ วฎฺฎสฺส อาทินาม นตฺถิฯ ตสฺส ปน ปวตฺติ นิวตฺติโย อตฺถิฯ ชานเนฺตหิ ตาสํ ปกาสนตฺถาย ปฎิจฺจสมุปฺปาทกถานาม วฎฺฎกถา เอกเนฺตน กเถตพฺพา โหติฯ กเถเนฺตหิ จ วฎฺฎธมฺมานํ มเชฺฌ กตมสฺส ธมฺมสฺส กิจฺจํ วฎฺฎปฺปวตฺตตฺถาย ปธานตรํ โหตีติ ชานิตพฺพํ โหติฯ ตทา กิจฺจวเสน ปธานตรํ เอกํ ธมฺมํ มูลํ สีสํ กตฺวา วฎฺฎกถา กเถตพฺพาติฯ อิทํ วฎฺฎกถาย สีสํ นามฯ ตตฺถ อวิชฺชา นาม โมโหฯ โส จ มุยฺหนกิริยาฯ อนฺธภาวกรณญฺจสฺส กิจฺจํฯ น จ ปญฺญา จกฺขุสฺส อนฺธภาวกรณ สทิสํ อญฺญํ วฎฺฎสฺส ปวตฺตตฺถาย ปธานกิจฺจํ นาม อตฺถิฯ ตสฺมา อวิชฺชา เอเวตฺถ สพฺพปฺปธาน กิจฺจตฺตา วฎฺฎกถาย สีสภูตา โหติฯ เอวํ วฎฺฎกถาย สีสภูตตฺตา สา อาทิมฺหิ วุตฺตาติฯ ‘‘อนาทิกภาโว เอว ทสฺสิโต’’ติ อนาทิกภาโว ทสฺสิโต เอวฯ โน น ทสฺสิโตติ อโตฺถฯ อิติ เอตํ อตฺถชาตํ ปจฺจกฺขโต สิทฺธํฯ ‘‘อิธา’’ติ อิมสฺมิํภเวฯ ‘‘ตสฺสา’’ติ อตีต ภวปริยาปนฺนาย  อวิชฺชายฯ ‘‘อญฺญาย อวิชฺชาย เอวา’’ติ อตีตภวโตปิ ปุริมภเว สิทฺธาย อญฺญาย อวิชฺชาย เอวฯ ‘‘ตสฺสาปี’’ติ ปุริมตรภเว อวิชฺชายปิฯ ‘‘อตฺตภาโว’’ติ ปุริมตโร อตฺตภาโวฯ ‘‘ปธาน ปจฺจยภูตตฺตา’’ติ ปุเพฺพ วุตฺตนเยน อนฺธภาวกรณ กิจฺจตฺตา วฎฺฎปฺปวตฺติยา ปธาน ปจฺจยภูตา โหติฯ เอวํ ปธานปจฺจยภูตตฺตาฯ ‘‘ตสฺส ตสฺสาติ นิฎฺฐานเมว น ปญฺญาเยยฺยา’’ติ ตสฺส ปจฺจยสฺส ปจฺจโย วตฺตโพฺพฯ ตสฺสปิ ปจฺจยสฺส ปจฺจโย วตฺตโพฺพติ เอวํ วสฺสสตมฺปิ วสฺสสหสฺสํปิ นิฎฺฐานเมว น ปญฺญาเยยฺยฯ ‘‘วุโตฺตเยวา’’ติ อวิชฺชาย ปจฺจโย วุโตฺตเยวฯ ‘‘ปญฺจนีวรณาติสฺสวจนียํ’’ติ ปญฺจนีวรณ ธมฺมา อวิชฺชาย อาหาโรติ วจนียํ ภเวยฺยฯ ตตฺถ ‘‘อาหาโร’’ติ พลวปจฺจโย วุจฺจตีติฯ</p>

</p>


<p> ปฎฺฐานนเยฯ ‘‘เหตุ จ โส ปจฺจโย จา’’ติ เอตฺถ โลโภ เหตุชาติกตฺตา เหตุ จ โหติฯ อารมฺมณานนฺตราทิ ปจฺจเยน อญฺญธมฺมสฺส ปจฺจโย จ โหตีติ อตฺถสฺส สมฺภวโต ‘‘เหตุ หุตฺวา ปจฺจโย’’ติ วเณฺณติฯ เอวํ วณฺณิเตปิ ‘‘เหตุ หุตฺวา ปจฺจโย’’ติ เหตุ โหโนฺต ปจฺจโยติ อเตฺถ สติ, โส เยวโตฺถ สมฺภวตีติ ‘‘ปุน เหตุภาเวน ปจฺจโย’’ติ วเณฺณติฯ เอตฺถ สิยา, เหตุ จ โส ปจฺจโย จาติ เอตฺถ ปท ทฺวยํ เอกธมฺมาธิกรณตฺตา ตุลฺยาธิกรณํ โหติฯ เหตุภาเวน ปจฺจโยติ เอตฺถ ปน ปททฺวยํ ตุลฺยาธิกรณํ น โหติฯ ปุริม ปทญฺหิ ธมฺม ภาวปฺปธานํ, ปจฺฉิมํ ธมฺมปฺปธานนฺติฯ เอวํ สเนฺต ตุลฺยาธิกรณํ วากฺยํ ภินฺนาธิกรณํ กตฺวา วเณฺณตีติ น ยุตฺตเมตนฺติฯ โน น ยุตฺตํฯ มุโขฺยปจารมเตฺตน นานตฺถตฺตาฯ ปจฺฉิมวากฺยํหิ มุขฺยวจนํฯ ปุริมวากฺยํ อุปจาร วจนํฯ อุปจารวจเน จ อุปจารโตฺถ ยุชฺชติฯ มุขฺยวจเน มุขฺยโตฺถติฯ ‘‘เหฎฺฐาวุตฺตเมวา’’ติ ปกิณฺณกสงฺคเห วุตฺตเมวฯ หิโนนฺติ เอตฺถาติ เหตุฯ หิโนนฺติ เอเตนาติ เหตุฯ  ตตฺถ ‘‘หิโนนฺตี’’ติ สุฎฺฐุปติฎฺฐหนฺติฯ เก ปติฎฺฐหนฺตีติ อาห ‘‘สหชาต ธมฺมา’’ติฯ กถญฺจ สุฎฺฐุปติฎฺฐหนฺตีติ อาห ‘‘วุทฺธิ วิรุฬฺหิ เวปุลฺลปตฺตวเสนา’’ติฯ กสฺมา เต สุฎฺฐุ ปติฎฺฐหนฺตีติฯ ปติฎฺฐิตฎฺฐานสฺส ปติฎฺฐิตการณสฺส วา ถามพลสมฺปนฺนตฺตาติ ทเสฺสตุํ ‘‘อารมฺมเณ ทฬฺหนิปาตินา ถามพลสมฺปเนฺนนา’’ติ วุตฺตํฯ เหตุวิเสสนเญฺจตํฯ อารมฺมเณ ทฬฺหนิปาติมฺหิ ถามพลสมฺปเนฺน เอตฺถ ธเมฺมติปิ โยเชตพฺพํฯ อุปการโกติ จ อุปลทฺธิเยวาติ สมฺพโนฺธฯ ‘‘ยาทิเสนสภาเวนา’’ติ เหตุภาวาทิสภาเวนฯ ‘‘อุปลทฺธิเยวา’’ติ กสฺมา วุตฺตํฯ นนุ อุปการก สโทฺท กตฺตารํ วา กาเรตารํ วา วทตีติฯ โวหารมเตฺตน วทติฯ ธมฺมโต ปน กตฺตา วา กาเรตา วา นตฺถีติ ทเสฺสตุํ ‘‘น หิ สภาว ธเมฺมสู’’ติอาทิมาหฯ ยทิ ธมฺมโต กตฺตาวา กาเรตาวา นตฺถิฯ กสฺมา อุปการโกติ วุจฺจตีติ อาห ‘‘ตถา อุปลทฺธิยํ ปนา’’ติอาทิํฯ</p>


<p>อารมฺมณปจฺจเยฯ ‘‘อโชฺฌลมฺพมานา’’ติ อารมฺมณ กรณวเสน อธิโอลมฺพมานาฯ ‘‘อารมฺมณภาเวนา’’ติ โคจรวิสยภาเวนฯ</p>


<p>อธิปติปจฺจเยฯ ‘‘ครุกตา’’ติ อสฺสาทนาภินนฺทนาทิวเสน วา สทฺธาปสาทาทิวเสน วา ครุกตาฯ ‘‘สามิโน วิย ทาเส’’ติ สามิโน อตฺตโนทาเส อตฺตโนวเส วตฺตยมานา วิยฯ สหชาตาธิปติ ปน เหฎฺฐา สมุจฺจย สงฺคเห วุโตฺตติ อิธ น วุโตฺตฯ</p>


<p>อนนฺตรปจฺจยทฺวเยฯ ‘‘อนฺตรํ’’ติ ฉิทฺทํ วิวรํฯ ‘‘สนฺตานํ’’ติ จิตฺตสนฺตานํฯ ‘‘สนฺตานานุพนฺธวเสนา’’ติ จิตฺตสนฺตานํ ปุนปฺปุนํ พนฺธนวเสนฯ อุปฺปาทนนฺติ สมฺพโนฺธฯ ‘‘ธมฺมนฺตรสฺสา’’ติ นามกฺขนฺธ ธมฺมนฺตรสฺสฯ ‘‘อนนฺตร ปจฺจยตา’’ติ อนนฺตรปจฺจย กิจฺจนฺติ วุตฺตํ โหติฯ ยํ กิญฺจิ ธมฺมนฺตรํฯ ‘‘ปุริมปจฺฉิมภาคปฺปวตฺตานํ’’ติ นิโรธสฺส อสญฺญีภวสฺส จ ปุริมภาเค จ ปจฺฉิมภาเค จ ปวตฺตานํฯ ‘‘จิตฺตุปฺปาทานํ ปี’’ติ นิโรธสฺส ปุพฺพภาเค เนวสญฺญานาสญฺญายตน กุสล กฺริย จิตฺตุปฺปาทานํฯ ปจฺฉาภาเค อนาคามิผล อรหตฺตผลจิตฺตุปฺปาทานํ ฯ อสญฺญีภวสฺส ปุพฺพภาเค กามภเว จุติ จิตฺตุปฺปาทานํฯ ปจฺฉาภาเค กามภเว เอว ปฎิสนฺธิ จิตฺตุปฺปาทานํฯ เตสุ ปน กถํ อนนฺตรํ นาม สิยาฯ ทฺวินฺนํ ทฺวินฺนํ ปุริมภาค ปจฺฉิม ภาคานํ มเชฺฌ อจิตฺตกสฺส กาลสฺส อจิตฺตกสฺส รูปสนฺตานสฺส จ อนฺตริกตฺตาติ โจทนาฯ ตํ ปริหริตุํ ‘‘น หิ อภาวภูโต’’ติอาทิ วุตฺตํฯ ‘‘เตสํ’’ติ ทฺวินฺนํ ทฺวินฺนํ จิตฺตุปฺปาทานํฯ รูปธโมฺม อนฺตรํ น จ กโรติ นามฯ อรูปธมฺมานํ อนนฺตรตา นามาติอาทินา โยชนา โหติฯ ‘‘ตถาปวตฺตน สมตฺถตา’’ติ เอกีภูตานํ วิย อตฺตโน อนนฺตเร ธมฺมนฺตรํ อุปฺปาทเน สมตฺถตาฯ</p>


<p>สหชาตปจฺจเยฯ ‘‘เย ปน ธมฺมา’’ติ ปจฺจยุปฺปนฺน ธมฺมาฯ ‘‘อตฺตนี’’ติ ปจฺจย ธโมฺม วุจฺจติฯ</p>


<p>‘‘อญฺญมญฺญํ อุปตฺถมฺภนฺตํ ติทณฺฑํ วิยา’’ติ ภูมิยํ อญฺญมญฺญํ นิสฺสาย อุสฺสิตา ตโยทณฺฑา อญฺญมญฺญํ อุปตฺถมฺภนฺตา วิยฯ ‘‘ปุริเมนา’’ติ ปุริเมน สหชาต ปจฺจเยนฯ ‘‘อิตรีตโร ปตฺถมฺภนํ’’ติ อญฺญมโญฺญ ปตฺถมฺภนํฯ</p>


<p>‘‘สูโท’’ติ ภตฺตการโกฯ ‘‘อุกฺขลี’’ติ ภตฺตปจนกุมฺภีฯ ‘‘วุฎฺฐิธารา’’ติ เมฆวุฎฺฐิธาราฯ ‘‘อุปนิสฺสโย’’ติ ภตฺตุปฺปตฺติยา อุปนิสฺสโยฯ ‘‘ตาสุ อสตี’’ติ สาลิเกฺขตฺต วุฎฺฐิธาราสุ อสติฯ ‘‘พลวตรเฎฺฐนา’’ติ พลวตรนิสฺสยเฎฺฐนฯ ‘‘ปกตูปนิสฺสโย’’ติ เอตฺถ ‘‘ปกโต’’ติ ภุสํ กโตฯ เตนาห ‘‘สุฎฺฐุกโต’’ติฯ กรณญฺจ อตฺตโน สนฺตาเน สุฎฺฐุอุปฺปาทนญฺจ สุฎฺฐุอุปเสวนญฺจ ทฎฺฐพฺพนฺติ สมฺพโนฺธฯ ‘‘วุตฺตปฺปกาเรนา’’ติ ‘ยถา กเต สตี’ติอาทินา วุตฺตปฺปกาเรนฯ</p>


<p>‘‘นิสฺสยารมฺมณ ธมฺมา เอวา’’ติ นิสฺสย ปจฺจย ธมฺม อารมฺมณ ปจฺจย ธมฺมา เอวฯ ‘‘ปุเรชาตตามตฺตวิสิฎฺฐา’’ติ เอตฺถ มตฺตสเทฺทน นิสฺสยารมฺมณสตฺติโต วิสุํ ปุเรชาตสตฺติ นาม นตฺถีติ ทเสฺสติฯ วิสุํ ปุเรชาตสตฺติ นาม อตฺถีติปิ วทนฺติฯ ตํ วาทํ ทเสฺสตุํ ‘‘อาจริยานนฺทเตฺถเรนา’’ติอาทิมาหฯ เอตฺถ ปญฺจวตฺถูนิ จ ปญฺจารมฺมณานิ จ ปุเรชาตตฺตา เอว สุฎฺฐุพลวตาย ปญฺจวิญฺญาณานํ วตฺถุ กิจฺจ อารมฺมณ กิจฺจานิ สาเธนฺติฯ ตถา หทยวตฺถุ จ มโนธาตุ  มโนวิญฺญาณธาตู นนฺติฯ อยํ วิสุํ ปุเรชาตสตฺติ วิเสโสติ วเทยฺยฯ สจฺจํฯ สุทฺธมโน ทฺวาเรปน อิธ ฐตฺวา นิรเยสุ เอวรูปานิ นิรยคฺคิรูปานิ อตฺถิฯ อิทานิ เทเวสุ จ เอวรูปานิ ทิพฺพรูปานิ อตฺถีติ จินฺตยนฺตานมฺปิ, เตสุ ปุเร เอวรูปานิ อุปฺปชฺชิํสูติ วา, เตสุ อนาคเต เอวรูปานิ อุปฺปชฺชิสฺสนฺตีติ วา จินฺตยนฺตานํปิตานิ รูปานิ นิพฺพิเสสานิ หุตฺวา มโนวิญฺญาณานํ อารมฺมณ ปจฺจยตฺตํ คจฺฉนฺติฯ ตตฺถ ปุเร ชาตานิ หุตฺวา ตทา วิชฺชมานานิ ปจฺจุปฺปนฺนรูปานิ อารมฺมณ ปุเรชาตปจฺจโยฯ อิตรานิ อารมฺมณ ปจฺจโย เอวฯ น เจตฺถ ปุเรชาตานํ ปจฺจุปฺปนฺนรูปานํ ปุเรชาตเตฺตน วิเสโส อตฺถิฯ น จ ตานิ ปุเรชาตปจฺจโย น โหนฺติฯ ยทิ วิสุํ ปุเรชาตสตฺติวิเสโส ปุเรชาตปจฺจโยติ วเทยฺยฯ ตานิ ปุเรชาตปจฺจโย นาม น ภเวยฺยุํฯ กสฺมา, ตาทิสสฺส วิเสสสฺส นตฺถิตายฯ น จ นภวนฺติฯ กสฺมา, ปุเรชาตมตฺตวิเสสสฺส อตฺถิตายฯ เอตฺถ วเทยฺยุํ, ปญฺจทฺวาเรสุ ปน ปุเพฺพ วุตฺตนเยน วิสุํ ปุเรชาตสตฺติวิเสโส ทิสฺสตีติฯ กิญฺจาปิทิสฺสติฯ โส ปน พหุวิธานํ นิสฺสย ปจฺจย อารมฺมณปจฺจยานํ มเชฺฌ นิสฺสย สตฺติวิเสโส เอว, อารมฺมณ สตฺติวิเสโส เอว จาติฯ อปิ จ วิสุํ ปุเรชาต สตฺติวิเสโส นาม นตฺถีติ อิทํ ยถาวุเตฺต สุทฺธมโนทฺวาเร ตพฺพิเสสาภาวํ สนฺธาย วุตฺตํฯ วิสุํ ปุเรชาต สตฺติวิเสโส นาม อตฺถีติ อิทํ ปญฺจทฺวาเรสุ ตพฺพิเสสสฺส อตฺถิภาวํ สนฺธาย วุตฺตนฺติฯ ยํ รุจฺจติ, ตํ คเหตพฺพํฯ</p>


<p>ปจฺฉาชาตปจฺจเยฯ ‘‘รุกฺขโปตกานํ วิยา’’ติ ปจฺฉา อาสิญฺจิยมานํ อุทกํ รุกฺขโปตกานํ วุทฺธวิรุฬฺหภาวํ ปาเปตฺวา อุปตฺถมฺภนวเสน อุปการโก วิยาติ โยชนาฯ อาหารํ อาสิํ สตีติ อาหาราสาฯ ชิฆจฺฉา, ปิปาสา, ตณฺหาฯ ตาย สมฺปยุตฺตา เจตนาติ วิคฺคโหฯ สา ปน อาหาราสา เจตนา อุปตฺถมฺภติ เยวาติ สมฺพโนฺธฯ ‘‘อยมโตฺถ’’ติ ‘สุปากเฎนา’ติอาทินา วุโตฺต อยมโตฺถฯ สพฺพาเจสาวิจารณา คิโชฺฌปมาย อุปมามตฺตภาวํ นีวาเรตา โหตีติฯ</p>


<p>อาเสวนฺติ  ตํ ปจฺจย ธมฺมํ ปจฺจยุปฺปนฺนา ธมฺมาติ อาเสวนํฯ เอเตน ภุโส ปจฺจยุปฺปนฺน ธเมฺมหิ อาเสวิตพฺพตฺตา อาเสวนนฺติ วุจฺจตีติ ทเสฺสตีติฯ ‘‘ตํ’’ติ ตํ ปุริมํ ปุริมํ ปจฺจย ธมฺมํฯ ‘‘ภชนฺตี’’ติ อุเปนฺติฯ เก ภชนฺตีติ อาห ‘‘อปราปรํ อุปฺปชฺชมานา ธมฺมา’’ติฯ ‘‘ธมฺมา’’ติ จ อนนฺตรุปฺปนฺนา จิตฺตเจตสิกา ธมฺมาฯ กถญฺจ ตํ เตภชนฺตีติ อาห ‘‘สุฎฺฐุเสวมานา วิย ภชมานา วิย ปวตฺตนฺตี’’ติฯ วิย สเทฺทน โลเก กิญฺจิชนํ เกจิชนา เกนจิ อเตฺถน สุฎฺฐุเสวนฺตา วิยาติ ทเสฺสติฯ กถํ สุฎฺฐุเสวิยมานา วิย โหนฺตีติ อาห ‘‘ตสฺส ปุริมสฺสา’’ติอาทิํฯ ปุริมสฺส อนนฺตรสฺส จิตฺตุปฺปาทสฺสาติ อโตฺถฯ ‘‘สพฺพปริปูรํ อาการํ’’ติ ชวเวคสหิเตหิ วิชานน ผุสนาทีหิ สาวชฺชาน วชฺชาทีหิ จ สเพฺพหิ ชวนคุเณหิ ปริปูรํ อาการํฯ ‘‘อาเสเวตี’’ติ มํ สุฎฺฐุ เสวถาติ นิโยเชนฺตํ วิย โหติฯ เตนาห ‘‘อตฺตโน วาสํ’’ติอาทิํฯ ตตฺถ ‘‘วาสํ’’ติ วาสนํฯ ‘‘สุฎฺฐุ คาหาเปตี’’ติ ปริปุณฺณํ เทตีติ วุตฺตํ โหติฯ เอเตน ยถา โลเก เอโก ปเรสํ ยถิจฺฉิตํ เทติฯ เอวํ เทนฺตํ ปน ปเร ภชนฺติเยวฯ มํ ภชถาติ นิโยชนกิจฺจํ นตฺถิฯ เอวเมว อิธปิ สุฎฺฐุวาสทานเมว ภชาปนํ นามาติ ทเสฺสติฯ ‘‘วเฑฺฒติ วา’’ติ เอเตน อาเสวนา ภาวนา วฑฺฒนาติ อิมํปริยายตฺถํ วทติฯ ปุริมาภิโยโค นาม อาทิโต ปฎฺฐาย สชฺฌายนาทิกเมฺมสุ ยถาสตฺติ ยถาพลํ วา ยามกรณํฯ ตถา กโรนฺตสฺส ตํ อุคฺคหณ กมฺมํ อุปรูปริ ปคุณภาวํ คจฺฉตีติฯ ‘‘อาเสวนเฎฺฐนา’’ติ วฑฺฒาปนเฎฺฐน, อุปการโกติ สมฺพโนฺธฯ ‘‘สชาติยานํ’’ติ กุสลาทิภาเวน สมานชาติกานํฯ</p>


<p>กายงฺคาภิสงฺขรณํ นาม กายสเญฺจตนากิจฺจํฯ วาจงฺคาภิสงฺขรณํ วจีสเญฺจตนากิจฺจํฯ จิตฺตงฺคาภิสงฺขรณํ มโนสเญฺจตนากิจฺจํฯ ‘‘กิริยาภาเวนา’’ติ ทสฺสนสวนาทิกิเจฺจสุ คมนฐาน นิสชฺชาทิกิเจฺจสุ สํวิธานกิริยาภาเวนฯ ‘‘วตฺถุมฺหี’’ติ คพฺภวตฺถุมฺหิฯ ยถาวุตฺตาภิสงฺขรณกิจฺจํ นาม กายงฺควาจงฺค จิตฺตงฺคาภิสงฺขรณ กิจฺจํฯ ‘‘ตทภิสงฺขรณเวคชนิตํ’’ติ ตสฺส กายงฺคาทิกสฺส  อภิสงฺขรณเวเคน ชนิตํ กิริยาวิเสส นิธานกิจฺจนฺติ สมฺพโนฺธฯ ‘‘สนฺตาเน’’ติ จิตฺตสนฺตาเนฯ</p>


<p>วิปจฺจนภาโว จ นาม ปาตุภาโวติ สมฺพโนฺธฯ นิรุสฺสาห สนฺตภาโว นาม กุสลา กุสลานํ วิย กายงฺควาจงฺคาภิสงฺขรณ กิเจฺจสุ จ อายติํ วิปจฺจน กิเจฺจสุ จ นิรุสฺสาหภาเวน สนฺตภาโวฯ น กิเลสุ ปสนฺตภาเวนฯ จิตฺตาภิสงฺขรณ กิเจฺจสุปน สมฺปยุตฺตเจตนาวเสน ยโถปฎฺฐิเตสุ อารมฺมเณสุ สมฺปยุตฺตธมฺมานํ เอกโต สนฺนิปาตคมนุสฺสาหมตฺตํ อตฺถิฯ ตโตปรํ ปน สุปิน ทสฺสน กิจฺจํปิ นตฺถีติฯ ‘‘มนฺทมนฺทากาเรนา’’ติ มนฺทโต อติมนฺทากาเรนฯ กิญฺจิชานน จิตฺตํ นาม กมฺมาทิ อารมฺมณํ อปฺปมตฺตกํปิ ชานนํ วีถิจิตฺตํฯ ตสฺส ปวตฺติยาฯ</p>


<p>‘‘อรูปิโน’’ติ อรูปลกฺขณ สมงฺคิโนฯ นามลกฺขณ สมงฺคีโนติ วุตฺตํ โหติฯ ‘‘ชนยนฺตาปี’’ติ สหชาต ธเมฺม ชเนนฺตาปิฯ ‘‘สนฺตานฎฺฐิติยา’’ติ ปพนฺธปฺปติฎฺฐานสฺสฯ</p>


<p>‘‘กสฺมาปเนตฺถา’’ติอาทีสุฯ ‘‘ภาวินฺทฺริย ทฺวยํ’’ติ อิตฺถินฺทฺริย ปุริสินฺทฺริย ทฺวยํฯ ‘‘อิธา’’ติ อิมสฺมิํ อินฺทฺริยปจฺจเยฯ กสฺมา น คหิตํฯ นนุ อิตฺถิลิงฺคาทีนํ ปวตฺติการณตฺตา อิธ คเหตพฺพเมวาติ อธิปฺปาโยฯ ชนกตฺตํ นาม ชนก กิจฺจํฯ เอวํ เสเสสุปิฯ ‘‘เอตํตยํปิ นตฺถี’’ติ ชนกตฺตาทิกิจฺจตฺตยํปิ นตฺถิฯ เอวํสเนฺตกถํ ลิงฺคาทีนํ ปวตฺติการณํ โหตีติอาห ‘‘เกวลํ ปนา’’ติอาทิํฯ ‘‘ทฺวยํ’’ติ อิตฺถิภาวปุมฺภาว ทฺวยํฯ น อินฺทฺริย ปจฺจยเตฺตน อินฺทฺริยํ นาม โหติฯ ยถาหิ เอโก ราชา อตฺตโน วิชิเต เคหานิ กโรนฺติฯ เอวํ กโรนฺตูติ เคหสณฺฐานํ ปฎฺฐเปติฯ สเพฺพชนา ตเถว กโรนฺติ, โน อญฺญถาฯ ตตฺถ ราชา เคหุปฺปตฺติยา จ เคหฎฺฐิติยา จ กิญฺจิ กิจฺจํ น กโรติฯ เคหสามิกาวา เคหวฑฺฒกิโน วา กโรนฺติฯ กโรนฺตา ปน รญฺญา ปฎฺฐปิตํ สณฺฐานํ อนติกฺกมิตฺวาว กโรนฺติฯ เอวเมว มิทํ ทฎฺฐพฺพํฯ อุปคนฺตฺวา ฌายนเฎฺฐนาติ สมฺพโนฺธฯ อุปสโทฺท อุปนิสฺสย ปเทวิย อุปริ อโตฺถฯ ‘‘อุปรี’’ติ จ ถามพลวุทฺธิวเสนาติ อาห ‘‘ตสฺมิํ วา’’ติอาทิํฯ ‘‘ตสฺมิํ’’ติ อารมฺมเณฯ</p>


<p>‘‘สุคติ  ทุคฺคติ นิพฺพาน สมฺปาปกเฎฺฐนา’’ติ วุตฺตํฯ โส อโตฺถ อพฺยากตมคฺคเงฺคสุ นตฺถิฯ เอวญฺจสติ ตานิ กถํ มคฺคปจฺจยตฺตํ คจฺฉนฺตีติ อาห ‘‘เอตฺถ จา’’ติอาทิํฯ ‘‘สมฺมาทสฺสนาทินา’’ติ สมฺมาทสฺสน สงฺกปฺปนาทินาฯ ‘‘เตสํ’’ติ สมฺมาทิฎฺฐีนํฯ ‘‘เตสํ ปี’’ติ อพฺยากต ภูตานํ สมฺมาทิฎฺฐีนมฺปิฯ ‘‘เตเนวเฎฺฐนา’’ติ สมฺมาทสฺสนาทินา ลกฺขณเฎฺฐนฯ อถวาฯ ‘‘เตเนวเฎฺฐนา’’ติ สุคติ นิพฺพาน สมฺปาปกเฎฺฐเน วาติ อโตฺถฯ เอวญฺจสติ สเหตุกา วิปาก กฺริยา พฺยากตธมฺมาปิ เตเนวเฎฺฐน สพฺพโส กุสลสทิสา สิยุนฺติฯ น สิยุํ, ปจฺจย เวกลฺลตฺตาฯ วิปากาพฺยากตาหิ กมฺมเวเคน สนฺตาเน ปติตมตฺตตฺตา นิรุสฺสาหสนฺตสภาวโต ตํ สมฺปยุตฺตา เจตนา นานกฺขณิก กมฺมปจฺจยตฺตํ น คจฺฉติฯ กิริยาพฺยากตา จ นิรนุสยสนฺตาเน อุปฺปนฺนตฺตา ตํ สมฺปยุตฺตเจตนาปิ ตปฺปจฺจยตฺตํ น คจฺฉติเยวฯ ตสฺมา เตสุ วิปาก กฺริยาพฺยากเตสุ สมฺมาทิฎฺฐาทีนิปิ สุคติ สมฺปาปกฎฺฐํ น สาเธนฺติฯ กิเลสปฺปหาน กิจฺจสฺส อภาวโต นิพฺพาน สมฺปาปกฎฺฐมฺปิ นสาเธนฺติฯ สภาว ลกฺขณเวกลฺลตาปน เตสํ สมฺมาทิฎฺฐาทีนํ นตฺถิเยวฯ ตสฺมา ตานิ มคฺคปจฺจเย สงฺคหิตานีติฯ อินฺทฺริย ธเมฺมสุ อรูปินฺทฺริยานํ อาธิปฺปจฺจ กิจฺจํ อรูปธเมฺม เสฺวว ผรติฯ รูปธมฺมา ปน ตํ สมุฎฺฐิตตฺตา เอว ตปฺปจฺจยุปฺปเนฺนสุ วุตฺตาฯ ตถา เหตุ กมฺม มคฺค ฌาเนสุฯ เตน วุตฺตํ ‘‘เอสนโย กมฺมินฺทฺริยฌานปจฺจเยสุปี’’ติฯ ตตฺถ กมฺมสเทฺทน นานกฺขณิก ปจฺจโย คเหตโพฺพฯ</p>


<p>‘‘สมฺปยุตฺตาสงฺกา สมฺภวตี’’ติ สหชาตา นามธมฺมา ตํ สมุฎฺฐาน รูเปหิ, ปจฺฉาชาตา จ อตฺตโน อตฺตโน ปจฺจยุปฺปนฺนรูเปหิ, วตฺถุ ธมฺมา จ ตนฺนิสฺสิตนามธเมฺมหิ กาลโต จ ฐานโต จ เอก สมฺพนฺธตฺตา เตสุ สมฺปยุตฺตาสงฺกา สมฺภวติฯ ‘‘วิปฺปยุตฺตปจฺจยปฺปสโงฺค นตฺถี’’ติ อารมฺมณานนฺตราทิปจฺจยาปิ อตฺตโน ปจฺจยุปฺปเนฺนหิ สมฺปยุตฺตา น โหนฺติฯ ตสฺมา เตปิ วิปฺปยุตฺตปจฺจย ภาเวน วตฺตพฺพาติ เอวรูโป วิปฺปยุตฺตปจฺจยปฺปสโงฺค เตสุ อารมฺมณ ปจฺจยาทีสุ นตฺถีติ อธิปฺปาโยฯ</p>


<p>‘‘เหฎฺฐาวุตฺตปฺปกาเรสุ เอวา’’ติ เอตฺถ เอวสเทฺทน ปจฺจยนฺตรํ น โหตีติ  ทเสฺสติฯ ยทิ ปจฺจยนฺตรํ น โหติ, น วตฺตโพฺพเยวฯ กสฺมา, เทสกสฺส ปุนรุตฺตินิรตฺถกวาทิตา ปตฺติโตติฯ โน น วตฺตโพฺพฯ กสฺมา, โลเก โย สยํ นตฺถิ, วิคโต โหติฯ โส กสฺส ปจฺจโย ภวิตุํ อรหตีติ เอวรูปสฺส มิจฺฉาภินิเวสสฺส ปหานโตฯ เตน อิมมตฺถํ ญาเปติ, โลเก เกจิธมฺมา สยํ อตฺถิกาเล เอว อเญฺญสํ ปจฺจยา โหนฺติ, โน นตฺถิกาเลฯ เกจิ ธมฺมา สยํ นตฺถิกาเล เอว อเญฺญสํ ปจฺจยา โหนฺติ, โน อตฺถิกาเลติ อยญฺจวิภาโค อวสฺสํ อิจฺฉิตโพฺพ เยวาติฯ ‘‘โอกาสทานสงฺขาเตนา’’ติ ตสฺส อญฺญสฺส จิตฺตุปฺปาทสฺส อุปฺปตฺติยา โอกาสทานสงฺขาเตนฯ</p>


<p>สุตฺตเนฺต, อตฺถีติ อย เมโก อโนฺตติ สตฺตานํ เสฎฺฐสารภูโต อตฺตานาม อนมตเคฺค สํสาเร นิจฺจกาลํ อตฺถิฯ อุเจฺฉโท วา วิโมโกฺข วา สพฺพโส นตฺถิฯ อยํ สสฺสตวาโท นาม เอโกวิสมโนฺต เอกาวิสมาโกฎิฯ นตฺถีติ สโตฺตนาม เอกภวปรโม โหติ, มรณโต ปรํ นตฺถิฯ เอกเนฺตน อุจฺฉิชฺชติฯ อยํ อุเจฺฉทวาโท นาม ทุตีโย วิสมโนฺต ทุตียาวิสมโกฎิฯ อิเม ปฎิจฺจ สมุปฺปาทํ อชานนฺตานํ อุโภวิสมนฺตา นามฯ ชานนฺตานํ ปน ตาทิโส อตฺตานาม นตฺถิ, โย อตฺถีติ วา นตฺถีติ วา วตฺตโพฺพ ภเวยฺยฯ สุทฺธธมฺมปฺปพโนฺธ เอว อตฺถิฯ ตสฺส จ ยาว อวิชฺชา อปฺปหีนา โหติ, ตาว อุเจฺฉโท นาม นตฺถิฯ อวิชฺชาย ปน ปหีนาย ตโตปรํ น ปวตฺตติฯ อตฺถิ นาม น โหติฯ อยํ อนฺตทฺวยมุโตฺต มชฺฌิมญาโย นามฯ พหุํ นานตฺถ สมฺภวํ วเณฺณนฺติเยวฯ วเณฺณนฺตานํปิ เตสํ พหุ ปโยชนํ นตฺถิ เยวาติ อธิปฺปาโยฯ</p>

</p>


<p> ปจฺจยนิเทฺทเสฯ ‘‘ปญฺจธา’’ติ ปญฺจวิเธหิ ปจฺจเยหิฯ ‘‘เอกธา’’ติ เอกวิเธน ปจฺจเยนฯ เอวํ เสเสสุปิฯ ‘‘อวิเจฺฉทายา’’ติ อวิเจฺฉทตฺถายฯ ‘‘ปฎิปาทนายา’’ติ โยชนตฺถายฯ โย โกจิ จิตฺตุปฺปาโท อวิรุทฺธสฺส ยสฺส กสฺสจิ จิตฺตุปฺปาทสฺส  ปจฺจโย น น โหตีติ โยชนาฯ ‘‘ปุนุปฺปนฺนานํ’’ติ นิรุชฺฌิตฺวา ปุน อุปฺปนฺนานํฯ ‘‘ปุริมานิ ชวนานี’’ติ เอตฺถ มโคฺค โคตฺรภุโต อาเสวน ปจฺจยํ ลภติฯ ผลสฺส ปน โส ภินฺนชาติกตฺตา อาเสวน ปจฺจโย น โหติฯ ผลํ ปน สพฺพโส อาเสวน มุตฺตํ โหติฯ ตสฺมา ตทุภยํ อิธ ปุริมชวนสงฺขฺยํ น คจฺฉตีติ วุตฺตํ ‘‘มคฺค ผลชวนวชฺชานี’’ติฯ ผลชวนวชฺชานํ ปจฺฉิมานํ ชวนานํฯ ‘‘สพฺพาการปาริปูรํ’’ติ เอตฺถ กุสลาทิชาติปิ สงฺคหิตาติ วุตฺตํ ‘‘ชาติมเตฺตนปี’’ติฯ อภินฺนา เอว สิยุํฯ น ปน ภินฺนา โหนฺติฯ กทาจิ เกจิภินฺนา เอว โหนฺติฯ ตสฺมา ภินฺนชาติกา ธมฺมาฯ ลฯ น สโกฺกนฺตีติ โยชนาฯ ‘‘กามาวจรภาวโต มหคฺคตานุตฺตรภาวปตฺติ นามา’’ติ จิตฺตสนฺตานสฺสาติ อธิปฺปาโยฯ โคตฺร ภุจิตฺตํ กามภูมิฯ ฌานจิตฺตํ มหคฺคตภูมิฯ มคฺคจิตฺตํ โลกุตฺตร ภูมิฯ กมฺมเจตนาย นิรุทฺธายปิ ตสฺสา ปวตฺตากาโร นนิรุชฺฌติฯ จิตฺตสนฺตานํ อนุคจฺฉติฯ โส เอว อายติํ วิปากธมฺมราสิ หุตฺวา ปาตุพฺภวติฯ ตสฺมา โส วิปากสฺส พีชสงฺขฺยํ คจฺฉติฯ โส จ ยาว น วิปจฺจติฯ ตาว สํสารปฺปวตฺติยา สติ, อนฺตรา วินโฎฺฐ นาม น โหติฯ ตสฺมา กมฺมเจตนา อุปฺปชฺชมานา จิตฺตสนฺตาเน ตสฺส พีชสฺส นิธานตฺถาย อุปฺปชฺชติ, นิรุชฺฌมานา จ นิทหิตฺวา เอว นิรุชฺฌตีติ วุตฺตํ ‘‘อตฺตโน ปวตฺตาการสงฺขาต พีชนิธานญฺจา’’ติฯ ‘‘เจตนาย โหตี’’ติ เจตนาย สาธารณํ โหติฯ ปุเรชาตา สาลรุกฺขโปตกา ปจฺจยา โหนฺตีติ สมฺพโนฺธฯ ปุริมจิตฺตกฺขเณสุ อุปฺปนฺนา จตุสมุฎฺฐานิกรูปธมฺมาติ สมฺพนฺธิตพฺพํฯ ‘‘อาหารชกาโย’’ติ เอวํ วุตฺตาติ ปาฐเสโสฯ ‘‘ปจฺฉา ชาเตนา’’ติ ปจฺฉาชาตปจฺจเยน ปโยชนํ นตฺถิฯ ชิณฺณปตรุกฺขสฺส อุทกาสิญฺจนํ วิย โหตีติ อธิปฺปาโยฯ ‘‘ยทเคฺคนา’’ติ เยนการณ โกฎฺฐาเสนฯ ‘‘วตฺถุ รูปํ’’ติ นิโรธาสนฺนํ หทยวตฺถุ รูปํฯ ‘‘เอวมยํ ปี’’ติ เอวํ อยํ ปจฺฉาชาตปจฺจโยปิฯ วิวิเธน อากาเรน ผรณํ กาลนฺตร เทสนฺตร คมนํ วิปฺผาโรฯ มหโนฺต วิปฺผาโร ยสฺสาติ สมาโสฯ ‘‘วตฺถุมฺหี’’ติ หทยวตฺถุมฺหิฯ ปญฺจหิ ขเนฺธหิ โวกิโณฺณ สมฺมิโสฺสติ ปญฺจโวกาโรฯ กาม รูปภโว ฯ วินา อุปฺปชฺชิตุํ น สโกฺกติฯ รูปวิราคภาวนาพเลน รูปสฺส อวิกฺขมฺภิตตฺตาติ อธิปฺปาโยฯ ‘‘ปุเรชาตํ วา’’ติ เอกจิตฺตกฺขณาตีเต ปุเรชาตํ วาฯ ‘‘วฑฺฒนปเกฺข ฐิตํ วา’’ติ ตโต ปจฺฉา ยาว อฎฺฐม จิตฺตกฺขณา วฑฺฒนปเกฺข ฐิตํ วาฯ ‘‘อุปฺปนฺนํ วตฺถู’’ติ อุปฺปนฺนํ วตฺถุรูปํฯ ‘‘เอตฺถา’’ติ อิมสฺมิํ ปุเรชาต ปจฺจเยฯ กิญฺจาปิ ทิสฺสตีติ สมฺพโนฺธฯ ‘‘ปจฺจนีเย’’ติ ปจฺจนีย วาเรฯ ‘‘ตํ’’ติ อารมฺมณปุเรชาตํฯ ตสฺส อารมฺมณสฺส อปริพฺยตฺตตฺตาวาติ สมฺพโนฺธฯ การณํ วทนฺติ ปฎฺฐานฎีกาจริยาฯ อรูปภเว มรณาสนฺนกาเล กสฺสจิ คตินิมิตฺตุ ปฎฺฐานํ อฎฺฐกถาสุ วุตฺตเมวฯ เอวญฺจสติ, ตตฺถ อารมฺมณ ปุเรชาตํ ลทฺธพฺพเมวฯ ปฎฺฐาเนปน ตสฺมิํภเว สพฺพํ ปุเรชาตปจฺจยํ ปฎิกฺขิปติฯ กสฺมา อิติ เจ, วตฺถุ ปุเรชาตปจฺจยสฺส ตตฺถ อลทฺธพฺพตฺตาติ อิมินา อธิปฺปาเยน ‘‘อารุเปฺปวิยา’’ติ วุตฺตํฯ เอตฺถ จ ปฎฺฐาเน อรูปภเว เทฺวปิ ปุเรชาตปจฺจยา ปฎิกฺขิตฺตา, ตสฺมา สเพฺพปิ อรูป ปุคฺคลา สพฺพํปิ รูปธมฺมํ อารมฺมณํ น กโรนฺตีติปิ วทนฺติฯ เอวญฺจ กตฺวา อารมฺมณ สงฺคหทีปนิยํ ‘อสญฺญีภวโต จุตานํ วิย อรูปภวโต จุตานํปิ คตินิมิตฺตภูตํ กามปฎิสนฺธิยา อารมฺมณํ ภวนฺตเร เกนจิทฺวาเรน อคฺคหิตํ, เกวลํ กมฺมพเลเนว อุปฎฺฐาปิต’นฺติ วุตฺตํฯ ‘‘คูถกุณปาทีนี’’ติ คูถญฺจ มตปูติสรีรานิ จฯ ‘‘เอวํ วุเตฺตหี’’ติ ปฎฺฐาเน วุเตฺตหิฯ เต ปน อกุสลา ธมฺมา กถํ จตุภูมิก กุสลานํ อุปนิสฺสย ปจฺจยา โหนฺตีติ อาห ‘‘ตตฺถ อานนฺตริย วชฺชานี’’ติอาทิํฯ ตตฺถ อานนฺตริย กมฺมกตานํ กิเลสาวรณ กมฺมาวรเณหิ สมนฺนาคตตฺตา ฌานมคฺคปฺปฎิลาโภ นาม นตฺถีติ วุตฺตํ ‘‘อานนฺตริย วชฺชานี’’ติฯ ‘‘ตานี’’ติ ราคาทีนิ อกุสลานิ จตุภูมิก กุสลานํ อุปฺปตฺติยา พลวนิสฺสยา โหนฺตีติ โยชนาฯ ‘‘สมติกฺกมมุเขนา’’ติ ปฎฺฐาเน อกุสโล ธโมฺม กุสลสฺส ธมฺมสฺส อุปนิสฺสย ปจฺจเยน ปจฺจโยติ เอตสฺส ปญฺหสฺส วิภเงฺค ปาณํ หนฺตฺวา ตสฺส ปฎิฆา ตตฺถาย ทานํ เทติ, สีลํ สมาทิยติ, อุโปสถกมฺมํ กโรติ, ฌานํ อุปฺปาเทติ, มคฺคํ อุปฺปาเทติ, อภิญฺญํ อุปฺปาเทตีติ วุตฺตํฯ ตตฺถ ‘‘ตสฺส  ปฎิฆาตตฺถายา’’ติ ตสฺส ปาณาติปาตกมฺมสฺส ปฎิหนนตฺถาย ปหานตฺถาย สมติกฺกมนตฺถายาติ วุตฺตํ โหติฯ โส เจ ปาณาติปาตี ปุคฺคโล ปุน สํเวคํ อาปชฺชิตฺวา ตสฺส กมฺมสฺส สมติกฺกมนตฺถาย ทานํ เทติ, สีลํ สมาทิยติ, อุโปสถ กมฺมํ กโรติฯ ตทา ตํ ปาณาติ ปาตกมฺมํ ตํ ปุคฺคลํ ทานกเมฺมนิโยเชติ นามฯ ตถา สีลกเมฺม อุโปสถ กเมฺมติฯ ยถาหิ ราชา เอวํ วเทยฺย อิมสฺมิํ ทิวเส โย อุโปสถํ นุปวสติ, ตํ ฆาเตสฺสามีติฯ ตทา สเพฺพปิ นาครา อุโปสถํ อุปวเสยฺยุํฯ เอวมิทํ ทฎฺฐพฺพํฯ ราชาวิย หิ ตสฺส ปาณาติปาตกมฺมํฯ นาครา วิย โส ปาณฆาตโกฯ อุโปสถ กมฺม กุสลานิ วิย ตสฺส ทานสีล อุโปสถ กมฺม กุสลานีติฯ ‘‘ฌานํ อุปฺปาเทติ, มคฺคํ อุปฺปาเทติ, อภิญฺญํ อุปฺปาเทตี’’ติ ปเทสุปิ เอเสวนโยฯ เอวํ สมติกฺกมมุเขน เอกํปิ อกุสลํ สพฺพานิ จตุภูมิก กุสลานิ อุปนิสฺสย สตฺติยา ชเนติ ปวเตฺตตีติ เวทิตพฺพํฯ ‘‘ตานิเยว สพฺพานี’’ติ อานนฺตริย กมฺมสหิตานิสพฺพานิ อกุสลานิเยว สเพฺพสํ อกุสลานํ อพฺยากต ธมฺมานํ อุปฺปตฺติยา พลวนิสฺสยา โหนฺตีติ โยชนาฯ ทานสีลาทโย กุสลา ธมฺมาฯ สุฎฺฐุ พลวํ กมฺมํ อธิเปฺปตํ, น ทุพฺพลํฯ อุปนิสฺสยฎฺฐานตฺตาฯ เตสํปิ รูปธมฺมานํ พลวนิสฺสยา นนุโหนฺตีติ สมฺพโนฺธฯ กถํ โหนฺตีติ อาห ‘‘พหิทฺธารุกฺขติณาทีนํ’’ติอาทิํฯ ตตฺถ ปถวีรส อาโปรสวโสฺสทก พีชานิ รุกฺขติณาทีนํ พลวนิสฺสยา โหนฺติฯ มูลเภสชฺชาทีนิ อชฺฌตฺตํ สนฺตานํ พลวนิสฺสยา โหนฺตีติ โยชนาฯ ‘‘ปกตเสฺสวา’’ติ ปถมตรํ กตสฺส อุปฺปาทนาทิกมฺมเสฺสวฯ ‘‘น เอวํ รูปสนฺตาเนนา’’ติ เอวํ รูปสนฺตาเนน อุปฺปาทิตา อุปเสวิตา ธมฺมา นตฺถิฯ ‘‘ตํ’’ติ อุตุพีชาทิกํฯ กมฺมาทิกญฺจฯ ‘‘ปกตํ’’ติ ปุเรตรํ อุปฺปาทิตญฺจ อุปเสวิตญฺจฯ สเจตนเสฺสว เจตนํ ปกปฺปนํ ปกรณนฺติ สมฺพโนฺธฯ เจตนํ ปกปฺปนํ ปกรณํ นามาติ อโตฺถฯ ‘‘ปกปฺปนํ’’ติ จ สํวิธานํฯ ‘‘กิญฺจี’’ติ กิญฺจิกมฺมาทิกํ อุตุโภชนาทิกญฺจฯ อตฺตโน จ อุปฺปนฺนา ราคาทโย ปรสฺส จ สนฺตาเน ปรสฺส จ อุปฺปนฺนา ราคาทโย อตฺตโน จ สนฺตาเนติ โยชนา ฯ ‘‘นิทสฺสนํ’’ติ อุทาหรณํ โหติฯ มโนปโทสิกเทวา อญฺญมญฺญํ ทิสฺวา อตฺตโน มนํ ปทูเสนฺติฯ พาฬฺหํ อิสฺสาธมฺมํ อุปฺปาเทนฺติฯ ตสฺมิํเยว ขเณ จวนฺติฯ เตสํ เทฺว อิสฺสาธมฺมา อญฺญมญฺญสฺส พลวนิสฺสยา โหนฺตีติฯ กามาวจร กุสลสฺส พลวนิสฺสยา โหนฺตีติอาทินา โยเชตพฺพํฯ วิภาวนิปาเฐฯ ฌาน มคฺค ผล วิปสฺสนาทิเภทํ อาลมฺพณํ ปจฺจเวกฺขน อสฺสาทนาทิ ธเมฺม อตฺตาธีเน กโรตีติ โยชนาฯ ‘‘อตฺตาธีเน’’ติ อตฺตายเตฺต อตฺตาพเทฺธฯ ปฎฺฐาเน ปญฺหวาเร ทานํ ทตฺวา สีลํสมาทิยิตฺวา อุโปสถกมฺมํ กตฺวา ตํ ครุํ กตฺวา ปจฺจเวกฺขติฯ ปุเพฺพ สุจิณฺณานิ ครุํ กตฺวา ปจฺจเวกฺขนฺตีติอาทินา อาคตตฺตาทาน สีลฯ ลฯ นิพฺพานานิ เจวาติ วุตฺตํฯ ราคํ ครุํกตฺวา อสฺสาเทนฺติ, อภินนฺทตีติอาทินา, จกฺขุํ ครุํ กตฺวา อสฺสาเทนฺตีติอาทินา จ อาคตตฺตา ‘‘ราค ทิฎฺฐิ จกฺขุ โสตาทีนิจา’’ติ วุตฺตํฯ ‘‘ปรตฺถ ปี’’ติ ปรโต นิสฺสย ปจฺจยาทีสุปิฯ ‘‘โส เอวา’’ติ ปจฺจุปตฺถมฺภโก เอวฯ ‘‘กิญฺจี’’ติ กิญฺจิมตฺตํปิฯ มหาภูเต กิญฺจิ อุปตฺถเมฺภตุํ น สโกฺกนฺตีติ โยชนาฯ นนุ อาหาร รูปํ มหาภูเต อุปตฺถเมฺภตุํ สโกฺกติฯ ชีวิตรูปญฺจ กมฺมชมหาภูเต อนุปาเลตุนฺติฯ สจฺจํฯ อิธ ปน สหชาตปจฺจย กิจฺจํ อธิเปฺปตํฯ เตสญฺจ ทฺวินฺนํ สหชาตปจฺจย กิจฺจํ นตฺถิฯ ตํ ปรโต อาวี ภวิสฺสตีติฯ ‘‘วตฺถุ วิปากานํ’’ติ วตฺถุรูปํ วิปากานํฯ ปฎฺฐานปาเฐฯ อารมฺมณญฺจ, นิสฺสโย จ, ปุเรชาตญฺจ, วิปฺปยุโตฺต จ, อตฺถิ จ, อวิคโต จา,ติ ฉสุปจฺจเยสุ ฆฎิเตสุ ตีณิ วิสชฺชนานิ ลพฺภนฺตีติ โยชนาฯ ตีณิ วิสชฺชนานิ นาม วตฺถุ กุสลานํ ขนฺธานํ ฉ หิ ปจฺจเยหิ ปจฺจโยฯ วตฺถุ อกุสลานํ, วตฺถุ อพฺยากตานนฺติฯ เอตฺถ จ อตฺตโน อชฺฌตฺตํ วตฺถุํ อารพฺภ วตฺถุ เม อนิจฺจนฺติอาทินา สมฺมสนฺตสฺส วตฺถุรูปํ กุสลานํ ขนฺธานํ ฉหิ ปจฺจเยหิ ปจฺจโยฯ เอตํ มม, เอโส หมสฺมิ, เอโส เม อตฺตา,ติ อุปาทิยนฺตสฺส วตฺถุ รูปํ อกุสลานํฯ อุภยตฺถปิ อาวชฺชนกฺขเณ อพฺยากตานํฯ อรหโต ปน ตํ อนิจฺจนฺติอาทินา สมฺมสนฺตสฺส กฺริยาพฺยากตานํ ขนฺธานนฺติฯ เตนาห ‘‘ปจฺจุปฺปนฺนํ วตฺถุํ’’ติอาทิํฯ ตตฺถ ‘‘ปจฺจุปฺปนฺนํ วตฺถุํ’’ติ  อตฺตโน ปจฺจุปฺปนฺนํ วตฺถุํฯ อธิฎฺฐานวิธาเน ปน อากาส คมเน รูปกายํ อารพฺภจิตฺตํ วิย กายํ ลหุกํ อธิฎฺฐหนฺตสฺส ตปฺปริยาปนฺนํ วตฺถุ อภิญฺญาจิตฺต ทฺวยสฺสาติ โยเชตพฺพํฯ ‘‘อนิเฎฺฐฐาเน’’ติ ชวนจิตฺตสฺส อาวชฺชเนน วินา อุปฺปชฺชนํ นาม กตฺถจิ อิจฺฉิตพฺพํ โหติฯ กตฺถจิ อนิจฺฉิตพฺพํฯ ตตฺถ นิโรธสมาปตฺติโต วุฎฺฐาเน, มคฺควีถีสุ โคตฺรภุโวทานฎฺฐาเน, อาคนฺตุก ภวงฺคฎฺฐาเนติ อิทํ อิจฺฉิตพฺพฎฺฐานํ นามฯ อิโต อญฺญํ อนิจฺฉิตฎฺฐานํ นามฯ เอวํ อนิจฺฉิตเพฺพ ฐาเนติ อโตฺถฯ ‘‘ปกติกาเล’’ติ มรณาสนฺนกาลโต อญฺญสฺมิํกาเลฯ ‘‘ตานิวา’’ติ อตฺตโน อตฺตโน นิสฺสยวตฺถูนิวาฯ ‘‘อญฺญํ วา’’ติ วตฺถุโต อญฺญํ รูปาทิกํ วาฯ ‘‘ภินฺนารมฺมณานิ นามา’’ติ อญฺญํ อาวชฺชนสฺส อารมฺมณํ, อญฺญํ ชวนานนฺติ เอวํ ชวนานิ อาวชฺชเนน ภินฺนารมฺมณานิ วาฯ เตน วุตฺตํ ‘‘ปจฺฉาอุปฺปนฺนานี’’ติอาทิฯ ‘‘เตสํ’’ติ วีถิจิตฺตานํฯ ‘‘ตเทวา’’ติ ตํ เอววตฺถุ รูปํฯ ‘‘วตฺถุ จา’’ติ นิสฺสโย จฯ ‘‘เตสํ’’ติ อฎฺฐกถาจริยานํฯ น หิ คเหตุํ สโกฺกนฺตีติ สมฺพโนฺธฯ เสสเมตฺถ สุโพธํฯ ‘‘กสฺมา วุตฺตํ’’ติอาทีสุฯ ‘‘ตสฺส ยกฺขสฺสา’’ติ อินฺทกนามสฺส ตสฺสยกฺขสฺสฯ ‘‘อิตเรสํปี’’ติ สํเสทโชปปาติกานํปิฯ ‘‘ทุวิเธนา’’ติ รูปชนน กิจฺจํ รูปูปตฺถมฺภน กิจฺจนฺติ เอวํ ทุวิเธนฯ อถวา ‘‘ทุวิเธนา’’ติ อชฺฌตฺตาหารสฺส อุปตฺถมฺภนํ พหิทฺธาหารสฺส อุปตฺถมฺภนนฺติ เอวํ ทุวิเธนฯ ‘‘ตถารูปานญฺจา’’ติ อปฺปนาปตฺตกมฺมวิเสเสน สิทฺธานญฺจฯ ‘‘อชฺฌตฺตาหาโรปี’’ติ ปิสเทฺทน ยถาวุตฺตชีวิตินฺทฺริยญฺจ อรูปาหาเร จ สมฺปิเณฺฑติฯ ‘‘วตฺถุวิปากานํ’’ติ วตฺถุรูปํ วิปากานํฯ ‘‘สพฺพถา’’ติ อพฺยายปทํฯ ตญฺจ สพฺพวิภตฺติยุตฺตํฯ อิธ ปน ปจฺจตฺตวจนนฺติ อาห ‘‘สพฺพถา’’ติ สพฺพปฺปการนฺติฯ ปกาโร จ เวทิตโพฺพติ สมฺพโนฺธฯ กถํ เวทิตโพฺพติ อาห ‘‘ติวิโธ’’ติอาทิํฯ ‘‘สหชาเต สงฺคเหตพฺพํ’’ติ ปจฺจยภาเวน สงฺคเหตพฺพํฯ สหชนนํ นาม อตฺตนา สห ชเนนฺตสฺส สหชนนํฯ ตญฺจ กมฺมจิตฺตาทีนํ วิย วิสุํ ชนนกิจฺจํ น โหติฯ อตฺตนิ อุปฺปชฺชเนฺต เอว อิตรานิ รูปานิ อุปฺปชฺชนฺติฯ อนุปฺปชฺชเนฺต น อุปฺปชฺชนฺตีติ เอวรูปํ ชนนกิจฺจํ เวทิตพฺพํ ฯ‘‘วินาว สหุปฺปาทนกิเจฺจนา’’ติ อตฺตนา สหุปฺปาทนกิเจฺจ อาหารสฺส พฺยาปาโร นตฺถีติ อธิปฺปาโยฯ เตเนว สหชาตานิ อุปตฺถมฺภโนฺตปิ สหชาตปจฺจยตฺตํ น คจฺฉตีติฯ เอสนโย รูปชีวิตินฺทฺริเยปิฯ เตน วุตฺตํ ‘‘ชีวิตํปี’’ติอาทิฯ ‘‘ตีสู’’ติ อารมฺมณญฺจ อุปนิสฺสโย จ อตฺถิจาติ อิเมสุ ตีสุฯ อารมฺมณาธิปติมฺหิ ปุเรชาตา รมฺมณาธิปติปิ อตฺถิฯ โส ปุเรชาตตฺถิ ปจฺจโย เอวาติ อตฺถิปจฺจเย สงฺคหิโตฯ ‘‘ตสฺมิํ กเต ปวตฺตมานานํ’’ติ ตสฺมิํ กเมฺม กเต ตสฺส กตตฺตา เอว ปวตฺตมานานํฯ อารมฺมณากาโร โคจรวิสยากาโรฯ ‘‘สนฺตานวิเสสํ กตฺวา’’ติ พีชนิธานํ กตฺวาติ อธิปฺปาโยฯ ‘‘เต’’ติ อารมฺมณปจฺจย กมฺม ปจฺจยาฯ ‘‘อกาลิโก’’ติ มคฺคเจตนาวเสน อกาลิโกฯ โสหิ อตฺตโน อนนฺตเรผลํ ชเนติฯ ตสฺมา อาคเมตพฺพสฺส อายติกาลสฺส อภาวา อกาลิโกติ วุจฺจติฯ อวเสโส นานกฺขณิกปจฺจโย กาลิโกฯ ‘‘ปจฺจยเฎฺฐนา’’ติ ปจฺจยกิเจฺจนฯ โลกปฺปวตฺติยา กมฺมเหตุกตฺตาติ สมฺพโนฺธฯ ‘‘ผลเหตู ปจาเรนา’’ติ ผลภูตาย สพฺพโลกปฺปวตฺติยา เหตุภูตสฺส กมฺมสฺส นามํ ผลมฺหิ อาโรเปตฺวา โวหาเรน สเพฺพปิ เตวีสติปจฺจยา กมฺมสภาวํ นาติวตฺตนฺตีติ โยชนาฯ กมฺมปจฺจย สงฺขฺยํ คจฺฉนฺตีติ วุตฺตํ โหติฯ ‘‘วิชฺชมานา เยวา’’ติ อตฺถิปจฺจยา เอวาติ วุตฺตํ โหติฯ ‘‘สาสนยุตฺติยา วิรุทฺธเมวา’’ติ เอตฺถ สาสนยุตฺติ นาม ตีณิปิฎกานิฯ ‘‘วิรุทฺธเมวา’’ติ อารมฺมณ ปจฺจยภูตา สเพฺพ ปถวี ปพฺพต นทีสมุทฺท อชฎากาสาทโย จ สพฺพาปญฺญตฺติโย จ นิพฺพานญฺจ กมฺมสงฺขฺยํ คจฺฉนฺตีติ วทโนฺต จ, สเพฺพ อตีตานาคต ธมฺมา อตฺถิปจฺจยา เอวาติ วทโนฺต จ, ตีหิ ปิฎเกหิปิ วิรุชฺฌติเยวฯ ปฎฺฐานปาฬิยา ปน วตฺตพฺพเมว นตฺถิฯ อตฺถิ สโทฺทหิ ปฎฺฐาเน ปจฺจุปฺปนฺนภาเวน วิชฺชมานโตฺถฯ น ปรมตฺถ ธมฺม ภาเวนฯ นาปิโลก สมฺมุติวเสนฯ น หิ ปรมตฺถ ธมฺม ภูตาปิ อตีตานาคตธมฺมา อิธ อตฺถิ สงฺขฺยํ คจฺฉนฺติฯ นาปิปญฺญตฺติ โหติฯ ‘‘อญฺญมญฺญปฺปฎิพทฺธโอกาเส’’ติ อญฺญมญฺญํ นิสฺสยนิสฺสิตภาเว น ปฎิพเทฺธ  กามรูปภโวกาเสฯ ‘‘ยโต’’ติ ยมฺหาปฎิสนฺธิ วิญฺญาณโตฯ ‘‘ยโต’’ติ วา ยมฺหาสีสโต, ยมฺหาพีชโต นิพฺพตฺตีติ โยชนาฯ ‘‘พีชโต วิย มหารุกฺขสฺสา’’ติ พีชปจฺจยา กฬีรงฺกุราทิกสฺส มหารุกฺขสนฺตานสฺส นิพฺพตฺติวิยฯ ปาฬิปาเฐฯ ‘‘น โอกฺกมิสฺสถา’’ติ สเจ น โอกฺกเมยฺยฯ ‘‘สมุจฺจิสฺสถา’’ติ อปินุโข สมุเจฺจยฺย, วเฑฺฒยฺยฯ ‘‘โวกฺกมิสฺสถา’’ติ สเจ วิคเมยฺย, วินาเสยฺยฯ ‘‘อภินิพฺพตฺติสฺสถา’’ติ อปินุโข อภินิพฺพเตฺตยฺย, ปาตุภเวยฺยฯ ‘‘โวจฺฉิชฺชิสฺสถา’’ติ สเจอุจฺฉิเชฺชยฺยฯ ‘‘อาปชฺชิสฺสถา’’ติ อปินุโข อาปเชฺชยฺยฯ ‘‘ยทิทํ’’ติ ยํ อิทํฯ ‘‘อิทํ’’ติ นิปาตมตฺตํฯ ‘‘วิญฺญาณํ’’ติ ปฎิสนฺธิวิญฺญาณํฯ ยํ วิญฺญาณํ อตฺถิฯ เอเสว วิญฺญาณ ธโมฺมติ โยชนาฯ ‘‘รูปุปฺปตฺติยา’’ติ รูปุปฺปาทสฺสฯ วิญฺญาณํ ปจฺจโย เอตสฺสาติ วิญฺญาณ ปจฺจยาฯ รูปุปฺปตฺติฯ ‘‘รูปปฺปเวณิยา’’ติ กมฺมชรูปสนฺตติยาฯ ‘‘อุตุอาหาราปี’’ติ อชฺฌตฺต อุตุอชฺฌตฺต อาหาราปิฯ อิทญฺจ สมฺภวยุตฺติ วเสน วุตฺตํฯ อตฺถโต ปน ปุริมุปฺปนฺนาย รูปปฺปเวณิยา อสติ, อชฺฌตฺตํ เต อุตุอาหาราปิ นตฺถิเยวฯ พหิทฺธา อุตุปน อสติปิ ปุริมุปฺปนฺนาย รูปปฺปเวณิยา รูปํ น ชเนตีติ น วตฺตพฺพํฯ ฎีกาปาเฐฯ ‘‘อรูปํ ปนา’’ติ อรูปภูมิปนฯ ‘‘ยสฺมิํรูเป’’ติ กมฺมชรูเปฯ ‘‘ปจฺจยภาโว อตฺถี’’ติ ปจฺฉิมรูปุปฺปตฺติยา ปจฺจยสตฺติ อตฺถิฯ กสฺมา วิญฺญายตีติ เจฯ ‘‘ปุตฺตสฺสา’’ติอาทิมาหฯ ‘‘พีชภาวสงฺขาตํ’’ติ อมฺพพีชาทีนํ พีชภาวสงฺขาตํฯ ‘‘นิยามรูปํ นามา’’ติ อุตุวิเสสมาหฯ ‘‘ยถา วา ตถา วา’’ติ อนิยมโตติ วุตฺตํ โหติฯ ‘‘โยนิภาวสงฺขาตํ’’ติ ตํ ตํ โคตฺตกุลชาตีนํ ชาติภาวสงฺขาตํฯ ‘‘นิยามรูปํ’’ติ อุตุวิเสส สงฺขาตํ นิยามรูปํฯ สทิสานิ รูปสณฺฐานานิ เยสนฺติ วิคฺคโหฯ ‘‘ปฎิสนฺธิรูปเสฺสว อานุภาโว’’ติ กลลกาลาทีสุ อุปฺปนฺนสฺส ปฎิสนฺธิรูปเสฺสว อานุภาโวฯ ปุน ตเมวตฺถํ วิเสเสตฺวา ทเสฺสตุํ ‘‘อปิจา’’ติอาทิมาหฯ ‘‘สมุทาคตํ’’ติ สุฎฺฐุ อุปรูปริอาคตํฯ อิตฺถิภาวาทิรูปํ พีชรูปญฺจ นิยาเมตีติ สมฺพโนฺธฯ ‘‘นิยามกํ’’ติ นานาวณฺณสณฺฐานาทีนํ นิยามกํฯ ‘‘ตตฺถ  อิมสฺมิํ ภเว’’ติอาทีสุฯ ธนญฺจ ธญฺญญฺจ ตโต อวเสสา สเพฺพอุปโภคปริโภคาจาติ วิคฺคโหฯ วิชฺชา จ สิปฺปญฺจ นานาพหุสฺสุตญฺจ ปริยตฺติ จาติ ทฺวโนฺทฯ ‘‘อนาคตานํ ตาสํ’’ติ ตาสํ อภินวธนธญฺญาทิสมฺปตฺตีนํฯ ‘‘อุปนิสฺสย ปจฺจยตา’’ติ ปุพฺพโยคกมฺมสฺส อุปนิสฺสย ปจฺจยตาฯ ตตฺถ ธนธญฺญโภคานํ ปฎิลาภตฺถาย ปุพฺพโยคกรณํ นาม กสิกมฺม วาณิชฺชกมฺมาทีนํ กรณํฯ ตตฺถ กสิกเมฺม ตาว ธนธญฺญโภคานํ ปฎิลาภตฺถาย กสิกมฺมกรเณ ธนธญฺญโภคา อนาคตูปนิสฺสย ปจฺจโยฯ อิทานิ กสิกมฺมกรณํ ตสฺส ปจฺจยุปฺปนฺนํฯ ธนธญฺญ โภคานํ ปฎิลาภปริโภคกาเลสุ กสิกมฺมกรณํ อตีตูปนิสฺสย ปจฺจโยฯ เตสํ ปฎิลาโภ จ ปริโภโค จ ตสฺส ปจฺจยุปฺปโนฺนฯ กสิกมฺมกรณกฺขเณ ปน เขตฺต, วตฺถุ, พีช, เมฆวุฎฺฐิโย จ นงฺคลาทีนิ กสิภณฺฑานิ จ โคมหิํสา จ กมฺมการก ปุริสา จ ปจฺจุปฺปนฺนูปนิสฺสโยฯ กสิกมฺมกรณํ ตสฺส ปจฺจยุปฺปนฺนํฯ กมฺมสาธิกสฺส มาตาปิตาทโย ปุพฺพปุริสา ตสฺส กมฺมสฺส อตีตูปนิสฺสย ปจฺจโยฯ ตํ กมฺมํ ตสฺส ปจฺจยุปฺปนฺนนฺติฯ เอวํ เสเสสุปิฯ เสสํ สุวิเญฺญยฺยํฯ</p>


<p>‘‘ปญฺจวิธ’’นฺติอาทีสุฯ ‘‘สณฺฐานตฺตํ’’ติ อณุ, ตชฺชารี, รถเรณุ, ลิกฺขาทีนิ อุปาทาย สเพฺพสํ รูปสณฺฐานานํ ภาโว สณฺฐานตฺตํฯ ‘‘ภาโว’’ติ จ เตสํ ปวตฺติ วุจฺจติฯ ‘‘ปวตฺติ เหตู’’ติ จ ปรมตฺถ รูป ธมฺมา เอวฯ ‘‘อนุปคมนโต’’ติ เอตฺถ สภาวโต อติสุขุมตฺตา อนุปคมนํ เวทิตพฺพํฯ อธิวจนสงฺขาตํ นามาภิธานนฺติ วิคฺคโหฯ ‘‘อธิวจนํ’’ติ จ อตฺถปฺปกาสกตฺตา อธิกํ วจนํ อธิวจนํฯ ‘‘นามาภิธาน’’นฺติ จ นามปญฺญตฺติ วุจฺจติฯ ‘‘คเหตพฺพ ภาโว’’ติ อิทํ จิตฺตํ นาม, อยํ ผโสฺสนามาติอาทินา กเถนฺตานํ สนฺติกา นามาภิธานํ สุตฺวา ตทนุรูปสฺส สภาวตฺถสฺส ชานนวเสน ญาเณน คเหตพฺพภาโวฯ นาม ปญฺญตฺตานุสาเรน ชานิตพฺพตฺตา นามนฺติ วุจฺจตีติ วุตฺตํ โหติฯ อารมฺมเณ นมตีติ นามํฯ อารมฺมณิก ธมฺมา วา เอตฺถ นมนฺตีติ นามนฺติปิ ยุชฺชติฯ</p>


<p>อิมสฺมิํ  ปจฺจยสงฺคเห ปจฺจยธเมฺมสุ ปญฺญตฺตีนํปิ สงฺคหิตตฺตา ปญฺญตฺติ สงฺคโหปิ เถเรน อิธ นิกฺขิโตฺตฯ ตตฺถ ‘‘ปญฺญาวียตี’’ติ เอตฺถ ปญฺญาปนํ นาม โวหารฎฺฐปนํฯ ตญฺจฐปนํ ทฺวีหิการเณหิ สิชฺฌติ วทนฺตานํ โวหาเรน จ, สุณนฺตานํ สมฺปฎิจฺฉเนน จาติ ทเสฺสตุํ ‘‘อยํ ปี’’ติอาทิมาหฯ ‘‘สมฺปฎิจฺฉียตี’’ติ ยถา ปุพฺพปุริเสหิ โวหรียติ, ตถา ปจฺฉิม ชนปรมฺปราหิ โวหรียตีติ วุตฺตํ โหติฯ ปกาเรน ญาปียตีติ ปญฺญตฺตีติปิ ยุชฺชติฯ ‘‘พฺยญฺชนโตฺถ’’ติ มนุสฺส, เทว, ปถวี, ปพฺพตาทิโก สทฺทโตฺถฯ ‘‘ปญฺญา ปียนฺตี’’ติ ปกาเรน ฐปียนฺติฯ สทฺทปญฺญตฺติํ อาหาติ อธิกาโรฯ อธิมตฺตภาวปฺปกาโร นาม ปถวีปพฺพตาทีสุ ปถวีธาตุยา อธิมตฺต ภาววิเสโสฯ นที สมุโทฺททกาทีสุ อาโปธาตุยาฯ อคฺคิกฺขเนฺธสุ เตโชธาตุยาฯ วาตกฺขเนฺธสุ วาโยธาตุยาติ เอวํ อธิมตฺต ภาววิเสโสฯ วิวิเธน ปกาเรน ปริณมนํ วิปริณาโมติ อาห ตถา ตถา วิปริณามาการนฺติฯ ปถวีปพฺพตาทิโวหาโร สณฺฐิตาการํ นิสฺสาย ปวโตฺต น โหติฯ ปถวี นาม เอวํ สณฺฐานา, ปพฺพโต นาม เอวํ สณฺฐาโนติ สณฺฐานนิยโม นตฺถิฯ ปํสุสิลานํ ราสิปุญฺชปฺปวตฺติมเตฺตน โวหาโร สิโทฺธติ วุตฺตํ ‘‘น หิ อิธ สณฺฐานํ ปธานํ’’ติฯ ‘‘กฎฺฐาทโย เอว วุจฺจนฺตี’’ติ เต เอวสณฺฐานนานตฺตํ ปฎิจฺจ นานาโวหาเรน วุจฺจนฺติฯ ปถวี ปพฺพต นที สมุทฺทาทีสุ วิย ภูตานํ ปวตฺติวิเสสากาเรนาติ วุตฺตํ ‘‘น หิ อิธ สมูโห ปธานํ’’ติฯ ‘‘อุปาทาปญฺญตฺตี’’ติ ปญฺจกฺขนฺธ ธเมฺม อุปาทาย เตหิ อนญฺญํ เอกีภูตํ กตฺวา ปญฺญตฺติฯ น อากาส ปญฺญตฺติ ทิสาเทสปญฺญตฺติโย วิย เตหิ ขเนฺธหิ มุญฺจิตฺวา ปญฺญตฺติฯ ‘‘ยโต’’ติ ยมฺหาทิสโตฯ ‘‘ลทฺธปฺปกาสตฺตา’’ติ ลทฺธปฺปภาสตฺตาฯ ‘‘อหสฺสา’’ติ ทิวสสฺสฯ อุทฺธุมาตกาทีนิ ‘อุทฺธุมาตกํ ปฎิกูลํ’ติอาทินา ปฎิกูลวเสน มนสิกโรนฺตสฺสปิ นิมิตฺตํ อุปฎฺฐหนฺตํ ภูตวิการปฺปกาเรน อุปฎฺฐหตีติ กตฺวา ภูตนิมิเตฺต สงฺคณฺหาติฯ ‘‘อฎฺฐกถายํ’’ติ ปุคฺคลปญฺญตฺติ อฎฺฐกถายํฯ ‘‘ตาสํ’’ติ ภูมิปพฺพตาทิกานํ อตฺถ ปญฺญตฺตีนํฯ ‘‘ตถา ตถา’’ติ  อยํ ภูมิ, อยํ ปพฺพโต, ติอาทินา เตน เตน โวหาเรนฯ อตฺถานํ ปรมตฺถานํ ฉายาติ อตฺถจฺฉายาฯ ‘‘ฉายา’’ติ จ นิมิตฺตจฺฉายาโย วุจฺจนฺติฯ อตฺถจฺฉายานํ อากาโร อตฺถจฺฉายากาโรฯ ‘‘อากาโร’’ติ จ นานาสมูห นานาสณฺฐานาทิโก อากาโรฯ อโตฺถติ วา สทฺทาภิเธโยฺย วจนโตฺถฯ โสเยว สมูหาการาทิ นิมิตฺต มตฺตตฺตา อตฺถจฺฉายากาโรติ วุจฺจตีติ อิมมตฺถํ ทเสฺสติ ‘‘สทฺทาภิเธยฺย สงฺขาเตนา’’ติอาทินาฯ ‘‘ทพฺพปฺปฎิพิมฺพากาเรนา’’ติ ทพฺพสงฺขาเตน ปฎิพิมฺพากาเรนฯ ‘‘โอลมฺพิยา’’ติ อวลมฺพิตฺวาฯ ‘‘คณนูปคํ กตฺวา’’ติ อย เมโก อโตฺถ, อิทเมกํ วตฺถูติ เอวํ คณนูปคํ กตฺวาฯ ‘‘อิเมฉา’’ติ อิเม ฉสทฺทปญฺญตฺติ โวหารา นาม นามกมฺมาทิ นามฯ ‘‘อตฺตนี’’ติ นามปท สงฺขาเต อตฺตนิฯ อตฺถ วิสยํ เอว หุตฺวา ปวตฺตติ ภาสญฺญูนนฺติ อธิปฺปาโยฯ ‘‘นาเม สตี’’ติ อกฺขรสมูโห ปทํ, ปทสมูโห วากฺยนฺติ เอวํ วุเตฺต นามปเท วิชฺชมาเน สติฯ ‘‘ตทุคฺคณฺหนฺตานํ’’ติ ตํ ตํ นามปทํ วาจุคฺคตกรณ วเสน อุคฺคณฺหนฺตานํ ชนานํฯ ‘‘ตทตฺถา’’ติ ตสฺส ตสฺส นาม ปทสฺส อตฺถาฯ ‘‘อาคจฺฉนฺติ เยวา’’ติ ภาสญฺญูนํ ญาณาภิมุขํ อาคจฺฉนฺติเยวฯ เอเตน อตฺตนิ อตฺถสฺส นามนํ นาม อตฺถโชตน กิจฺจเมวาติ ทีเปติฯ ‘‘สุณนฺตานํ ญาณํ’’ติ เอตฺถ ‘‘ญาณํ’’ติ อุปลกฺขณ วจนํ, อกุสล วิญฺญาณสฺสปิ อธิเปฺปตตฺตาฯ ‘‘ตํ ตํ อตฺถาภิมุขํ นาเมตี’’ติ อารมฺมณ กรณวเสน นาเมติฯ ‘‘นามคฺคหณ วเสนา’’ติ อยํ อสุโกนาม โหตูติ เอวํ นามคฺคหณวเสนฯ ‘‘ธารียตี’’ติ ยาวชีวํปิ อปฺปมุสฺสมานํ กตฺวา ธารียติฯ นีหริตฺวา วุจฺจติ อโตฺถ เอตายาติ นิรุตฺติฯ ‘‘เอตายา’’ติ กรณภูตาย เอตายนามชาติยาฯ ‘‘อวิทิตปเกฺข’’ติ นามปทํ อสฺสุตกาเล อวิญฺญาตปเกฺขฯ ‘‘ตโต นีหริตฺวา’’ติ อวิทิตปกฺขโต ญาเณน นีหริตฺวาฯ ‘‘กถียตี’’ติ ตํ สุตกาเล วทเนฺตน สุณนฺตสฺส อาจิกฺขียติ ชานาปียติฯ ‘‘อตฺถสฺสา’’ติ อวิทิตปเกฺข ฐิตสฺส อตฺถสฺสฯ ‘‘เอตเสฺส วา’’ติ นามปทเสฺสวฯ นามปทนฺติ จ กฺริย ปทํปิ , อุปสคฺคปทมฺปิ, นิปาตปทมฺปิ, ปาฎิปทิกปทํปิ, อิธ นามปทเนฺตฺวว วุจฺจติฯ ‘‘วิเสสนภูตานํ’’ติ อญฺญปทตฺถสมาเส สมาสปทานํ อตฺถา วิเสสนา นามฯ เอวํ วิเสสนภูตานํฯ ‘‘ปุคฺคลสฺสา’’ติ อญฺญปทตฺถภูตสฺส อภิญฺญาลาภี ปุคฺคลสฺสฯ ‘‘วทนฺตี’’ติ อานนฺทาจริยํ สนฺธาย วุตฺตํฯ โส หิ ธมฺมสงฺคณิยํ ปญฺญตฺติทุกนิเทฺทเส มูลฎีกายํ ตถา วทติฯ ‘‘ตพฺภาวํ’’ติ อกฺขร ปทพฺยญฺชนภาวํฯ ‘‘อสฺสา’’ติ นามปญฺญตฺติยาฯ อกฺขรปทพฺยญฺชนํ โคจโร อารมฺมณํ อสฺสาติ วิคฺคโหฯ ‘‘อนุสาเรนา’’ติ อนุคมเนนฯ ‘‘โลกสเงฺกต นิมฺมิตา’’ติ โลกสเงฺกตญฺญาเณน ปวตฺติตาฯ ‘‘โลกสเงฺกตญฺญาณํ’’ติ จ อิทํ นามํ อิมสฺสตฺถสฺส นามํ, อยมโตฺถ อิมสฺส นามสฺส อโตฺถติ เอวํ ปุเรตรํ โลกสญฺญาณ ชานนกญฺญาณํฯ ‘‘อตีต สทฺทมตฺตารมฺมณา’’ติ โสตวิญฺญาณ วีถิยา อารมฺมณํ หุตฺวา นิรุทฺธํ อตีต สทฺทมตฺตํ กุรุมานาฯ ‘‘เตน วุตฺตวจเน’’ติ เตน สิกฺขํ ปจฺจกฺขเนฺตน ภิกฺขุนา สิกฺขํ ปจฺจกฺขามีติ วุตฺตวจเนฯ ปจฺจุปฺปนฺนํ สทฺทํ โสตวิญฺญาณ วีถิยา, อตีตญฺจ สทฺทํ มโนวิญฺญาณ วีถิยาติ โยชนาฯ ‘‘ตานิ อกฺขรานี’’ติ สิกฺขํ ปจฺจกฺขามีติ วาเกฺย อวยวกฺขรานิฯ ‘‘อยํ อกฺขร สมูโห’’ติ อิทํ นามปทนฺติ วุตฺตํ โหติฯ เอตสฺส อตฺถสฺสฯ ‘‘วินิจฺฉยวีถิํ’’ติ อกฺขร ปทสลฺลกฺขณวีถิญฺจฯ ‘‘เอกกฺขเร สเทฺท’’ติ ‘โค’ อิจฺจาทิเก เอกกฺขเร ปญฺญตฺติ สเทฺทฯ ‘‘ยา’’ติ นาม ปญฺญตฺติฯ ‘‘วทนฺตสฺส มนสา’’ติ สมฺพโนฺธฯ ‘‘ปุพฺพภาเค’’ติ ยํ กิญฺจิ อตฺถํ ปเรสํ วตฺตุกาโม วทโนฺต ตสฺส ตสฺส อตฺถสฺส นามํ ปถมํ มโนทฺวารวีถิยา นิยเมตฺวา เอว วทติ, ตํ นามํ ปุพฺพภาเค วทเนฺตน มนสา ววตฺถาปิตา นามปญฺญตฺตีติ วุจฺจติฯ ปฎิปาฎิกถนํ ปวตฺติกฺกมกถนํฯ ‘‘วุตฺตํ’’ติ อฎฺฐกถาสุ วุตฺตํฯ ตถา อทฺธมตฺติกนฺติ จ วุตฺตนฺติ สมฺพโนฺธฯ ‘‘วุตฺตํ’’ติ จ สทฺทสเตฺถสุ วุตฺตํฯ</p>


<p>คาถายํฯ ‘‘มตฺตา’’ติ เอกวิชฺชุปฺปาทกฺขณํ วุจฺจติฯ เอกา มตฺตายสฺสาติ เอกมโตฺตฯ ‘‘ทีฆมุจฺจเต’’ติ ทีโฆ นาม วุจฺจเตฯ ‘‘ปฺลุโต’’ติ นานปฺปกาเรน รุโต คายิโตติ ปรุโต ฯ โส เอว รการสฺส ลการํ กตฺวา ปกาเร จ สรโลปํ กตฺวา ปฺลุโตติ วุจฺจติฯ คีตนฺติ วุตฺตํ โหติฯ ‘‘ปรมตฺถ สทฺทสงฺฆาฎานํ’’ติ ปรมฺปรา ปวตฺตานํ ปรมตฺถ สทฺทราสีนํฯ ‘‘อเนกโกฎิสตสหสฺสานิ จิตฺตานี’’ติ ชวนวีถีนํ อนฺตรนฺตรา ภวงฺคจิเตฺตหิ สทฺธิํ อเนกโกฎิสตสหสฺสานิ จิตฺตานิฯ</p>

</p>

</p>





