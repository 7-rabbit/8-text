<h1>พฺรหฺมชาลสุตฺต</h1>
<p> สาธุ  สาธุ อาวุโส มยมฺปิ ทานิ ตโตเยว ปฎฺฐาย สํคายิตุํ ปุพฺพกิจฺจานิ สมารภาม…, เตนาวุโส ภควตา ชานตา ปสฺสตา อรหตา สมฺมาสมฺพุเทฺธน พฺรหฺมชาลสุตฺตํ กตฺถ ภาสิตํฯ</p>


<p> อนฺตรา จ ภเนฺต ราชคหํ อนฺตรา จ นาฬนฺทํ อมฺพลฎฺฐิกายํ ราชาคารเก ภาสิตํฯ</p>


<p> กํ  อาวุโส อารพฺภ ภาสิตํฯ</p>


<p> สุปฺปิยญฺจ ภเนฺต ปริพฺพาชกํ พฺรหฺมทตฺตญฺจ มาณวํ อารพฺภ ภาสิตํฯ</p>


<p> กิสฺมิํ อาวุโส วตฺถุสฺมิํ ภาสิตํฯ</p>


<p> วณฺณาวเณฺณ ภเนฺต, สุปฺปิโย หิ ภเนฺต อเนกปริยาเยน พุทฺธสฺส อวณฺณํ ภาสติ ธมฺมสฺส อวณฺณํ ภาสติ สงฺฆสฺส อวณฺณํ ภาสติ, สุปฺปิยสฺส ปน ปริพฺพาชกสฺส อเนฺตวาสี พฺรหฺมทโตฺต มาณโว อเนกปริยาเยน พุทฺธสฺส วณฺณํ ภาสติ ธมฺมสฺส วณฺณํ ภาสติ สงฺฆสฺส วณฺณํ ภาสติ, ตสฺมิํ ภเนฺต วตฺถุสฺมิํ ภาสิตํฯ</p>


<h3>อนุสเนฺธ</h3>
<p> กติ  อาวุโส ตตฺถ อนุสนฺธโยฯ</p>


<p> ตโย ภเนฺต ตตฺถ อนุสนฺธโย, เอโก อวณฺณานุสนฺธิ, เทฺว วณฺณานุสนฺธิโยฯ</p>


<h3>ปฐม อนุสเนฺธ</h3>
<p> ตตฺถาวุโส ปฐเม อนุสนฺธิมฺหิ กถํ ภควตา ภาสิตํ, ตํ สํเขปโต กเถหิฯ</p>


<p> ปฐเม ภเนฺต อนุสนฺธิมฺหิ อวเณฺณ มโนปโทสํ นิวาเรตฺวา, ตตฺถ จ อาทีนวํ ทเสฺสตฺวา, ตตฺถ ปฎิปชฺชิตพฺพากาโร ภควตา ภาสิโตฯ</p>


<p>มมํ  วา ภิกฺขเว ปเร อวณฺณํ ภาเสยฺยุํ, ธมฺมสฺส วา อวณฺณํ ภาเสยฺยุํ สงฺฆสฺส วา อวณฺณํ ภาเสยฺยุํ, ตตฺร ตุเมฺหหิ น อาฆาโต อปฺปจฺจโย น เจตโส อนภิรทฺธิ กรณียา…</p>


<h3>ทุติย อนุสเนฺธ</h3>
<p> สาธุ  สาธุ อาวุโส, สาธุ โข ภควา อตฺตนา ปรมุกฺกํ สาคตขนฺตีคุณสมนฺนาคโต อตฺตโน สาวกภูเต อเมฺหปิ ตตฺถ สมาทาเปสิ, อตฺตนา จ โลกธเมฺมสุ อนิญฺชนสภาโว อมฺหากมฺปิ ตถตฺตาย โอวาทมทาสิ, ทุติเยปนาวุโส อนุสนฺธิมฺหิ กถํ ภควตา ภาสิตํ, ตมฺปิ สํเขปโต ปกาเสหิฯ</p>


<p> ทุติเย ปน ภเนฺต อนุสนฺธิมฺหิ วเณฺณ เจตโส อุปฺปิลาวิตตฺตํ นิเสเธตฺวา, ตตฺถ จ อาทีนวํ ทเสฺสตฺวา, ตตฺถ จ ปฎิปชฺชนาการํ ทเสฺสตฺวา, ปุถุชฺชนสฺส วณฺณภูมิภูตานิ ตีณิ สีลานิ วิตฺถารโต ภควตา ภาสิตานิฯ</p>


<p>มมํ  วา ภิกฺขเว ปเร วณฺณํ ภาเสยฺยุํ, ธมฺมสฺส วา วณฺณํ ภาเสยฺยุํ, สงฺฆสฺส วา วณฺณํ ภาเสยฺยุํ, ตตฺร ตุเมฺหหิ น อานโนฺท น โสมนสฺสํ น เจตโส อภิรทฺธิ กรณียา –</p>


<h3>ตติย อนุสเนฺธ</h3>
<p> สาธุ  สาธุ อาวุโส, สาธุ โข ภควา อตฺตนา ปรมุกฺกํสคตสุปริสุทฺธสีลสมนฺนาคโต, ตํ อตฺตโน สุปริสุทฺธสีลํ ทเสฺสตฺวา ปเรปิ ตตฺถ นิโยเชสิ, ตติเย ปนาวุโส อนุสนฺธิมฺหิ กถํ ภควตา ภาสิตํ, ตํ สํเขปโต ปกาเสหิฯ</p>


<p> ตติเย ปน ภเนฺต อนุสนฺธิมฺหิ ทฺวาสฎฺฐิ ทิฎฺฐิโย สพฺพญฺญุต ญาเณน วิตฺถารโต วิภชิตฺวา, ตาสญฺจ ฉ ผสฺสายตนปทฎฺฐานภาวํ วิภาเวตฺวา, มิจฺฉาทิฎฺฐิคติกาธิฎฺฐา นญฺจ วฎฺฎํ กเถตฺวา, ยุตฺตโยคภิกฺขุอธิฎฺฐานญฺจ วิวฎฺฎํ กเถตฺวา, มิจฺฉาทิฎฺฐิคติกสฺส เทสนาชาลโต อวิมุตฺตภาวํ  เทสนาชาลโต วิมุตฺตสฺส นตฺถิกภาวญฺจ วิภาเวตฺวา, อตฺตโน จ กตฺถจิ อปริยาปนฺนภาวํ ทเสฺสตฺวา, อุปาทิเสสนิพฺพานธาตุํ ปาเปตฺวา เทสนา ภควตา นิฎฺฐาปิตาฯ</p>


<p>อุจฺฉินฺนภาวเนตฺติโก  ภิกฺขเว ตถาคตสฺส กาโย ติฎฺฐติ, ยาวสฺส กาโย ฐสฺสติ ตาว นํ ทกฺขนฺติ เทวมนุสฺสา, กายสฺส เภทา อุทฺธํ ชีวิตปริยาทานา น นํ ทกฺขนฺติ เทวมนุสฺสาฯ</p>


<h3>สุตฺตนิเทสนา</h3>
<p> สาธุ  สาธุ อาวุโส, สาธุ โข ภควา อตฺตนา ทฺวาสฎฺฐิ ทิฎฺฐิโย จ ฉ ผสฺสายตนานิ จ ทฺวาทส ปฎิจฺจสมุปฺปาทงฺคานิ จ สพฺพโส ปริชานิตฺวา เตสํ ปริชานนตฺถาย ปเรสมฺปิ ตถตฺตาย ธมฺมํ ปกาเสติ, สุตฺตญฺจ นาม อาวุโส จตุนฺนํ สุตฺตนิเกฺขปานํ อญฺญตรวเสเนว นิกฺขิตฺตํ, ตสฺมา เตสุ อิทํ สุตฺตํ กตเรน สุตฺตนิเกฺขเปน ภควตา นิกฺขิตฺตํฯ</p>


<p> จตูสุ ภเนฺต สุตฺตนิเกฺขเปสุ อฎฺฐุปฺปตฺตินิเกฺขปน อิทํ สุตฺตํ นิกฺขิตฺตํฯ</p>


<p> กสฺส  อาวุโส วจนํฯ</p>


<p> ภควโต ภเนฺต วจนํ อรหโต สมฺมาสมฺพุทฺธสฺสฯ</p>


<p> เกนาวุโส  อาภตํฯ</p>


<p> ปรมฺปราย ภเนฺต อาภตํฯ</p>


<p> อตฺถิ นุ โข อาวุโส เอตฺถ โกจิ วิรทฺธโทสา, เยน ปจฺฉิมา ชนา มิจฺฉาอตฺถํ คเณฺหยฺยุํฯ</p>


<p> นตฺถิ ภเนฺตฯ</p>





