<h1>จตุตฺถกณฺฑ</h1>
<h3>๑. โณ วาปเจฺจ</h3>
<p>นนุ  จ ‘โณ วาปเจฺจ’ติ วจนโต กถํ ปกติวิสยาวคโม สิยาฯ ยถากถญฺจิ ปกติวิสยาวคเมปิ สามญฺญวจนโต ปน ธเมฺมนาปจฺจนฺตฺยาโท ยโต กุโตจิ ธเมฺมนิจฺจาทิโตปิ สิยา ณา ทิปจฺจโยตฺยาสงฺกิยาห ‘อปจฺจวตา’จฺจาทิฯ อปจฺจสฺสาติ อปจฺจตฺถสฺส, อปจฺจวตาติ ‘‘โณ วาปเจฺจ’’ติ วสิฎฺฐาทฺยตฺถเสฺสว ปริคฺคหณาย สามญฺญวจนโต โย อปจฺจวา ตโต, อตฺถโต ปน อสมฺภวา ทพฺพาจกสทฺทาว สามตฺถิเยน ฉฎฺฐิยนฺตา สพฺพลิงฺควจนา ชายเตติ วิญฺญาตพฺพํฯ ธมฺมสฺมาปจฺจํตฺยาทีสุ ณาทิปฺปจฺจโย (น ชายเต) ติ สมฺพโนฺธฯ</p>


<p>ธเมฺมนาติ ธเมฺมน กรณภูเตนฯ ธมฺมายาติ ธมฺมตฺถํ, ธมฺมสฺมาติ ธมฺมเหตุนา, ตโต อสมฺภเว การณมาห ‘สาเปกฺขตฺตา’ติฯ สาเปกฺขตฺตเมว สมเตฺถติ ‘อปจฺจวาหิ’จฺจาทินา, ธเมฺมนาปจฺจํ กสฺสาติ ปุจฺฉิตฺวา เทวทตฺตสฺสาติ อเปกฺขิยมานํ วทติฯ เทวทตฺตสฺสาติ อปจฺจวา เทวทตฺตาทิ อเปกฺขียเตติ สมฺพโนฺธ, หิสโทฺท เหตุมฺหิฯ น เหตฺถ ณาทิวุตฺติ อญฺญตฺถ  สาเปกฺขตฺตา กมฺพโล วสิฎฺฐสฺสาปจฺจํ เทวทตฺตสฺสาติ เอตฺถ ปน วสิโฎฺฐ-ปจฺจวาติ ตโต ฉฎฺฐิยนฺตา โหติจฺจาสงฺกิยาห- ‘น เจ’จฺจาทิฯ น จ โหตีติ สมฺพโนฺธฯ</p>


<p>การณมาห- ‘อสมฺพนฺธา’ติฯ น เหตฺถ สมฺพโนฺธ วสิฎฺฐสฺส กมฺพลาเปกฺขเตฺตน อปจฺจสฺส จ เทวทตฺตาเปกฺขเตฺตนาตฺถนฺตราเปกฺขาย วสิฎฺฐสฺสาปเจฺจน สมฺพนฺธาภาวาเยว วสิฎฺฐสฺส อปจฺจํ วาสิโฎฺฐติ ณาทิวุตฺติยา ภาเว สามตฺถิยํ นตฺถิ, สมตฺถญฺหิ วสิฎฺฐํ ราชปุริสาทิ สมาสวุตฺติยเมกตฺถตฺตมิว วาสิฎฺฐาทิณาทิวุตฺติยํ ณาทิปฺปจฺจยมุปชนยติ, นาสมตฺถํ, ตโต สพฺพเมเวตมฺมนสิ นิธาย วุตฺตํ- ‘อสมฺพนฺธา’ติฯ</p>


<p>ยทิ  ปเนตฺถ ณาทิปฺปจฺจโย สพฺพถา สมฺพนฺธมเปกฺขเต, ตทา วิเสสโต ยสฺสาปเจฺจน สมฺพโนฺธ ตโตว ชนกโต โส สิยาติ ทเสฺสตุมาห- ‘ยเชฺชว’มิจฺจาทิฯ</p>


<p>โย ชนโกติ โยโย ยสฺส ยสฺส อปจฺจสฺส ชนโกฯ ตโตเยวาติ ตสฺมาตสฺมา ชนกโตเยวฯ สิยาติ ตสฺมิํ ตสฺมิํ อปจฺจเตฺถ ณาทิปฺปจฺจโย สิยาฯ ตตฺถ เหตุมาห- ‘ตเสฺสวาปเจฺจน โยคา’ติฯ โยคาติ อปจฺจสมฺพนฺธโต, น มูลปฺปกติโตติ ปรมปฺปกติโต น โหตีติ วุตฺตํ โหติฯ เหตุมาห- ‘อโยคา,ติ, วจนาภาวเมฺปตฺถ ทเสฺสตุํ เจ’ตฺยาทิ วุตฺตํฯ</p>


<p>วจนนฺติ สุตฺตํ, สมฺพนฺธาภาวา (ตาทิสวจนาภาวา) จ มูลปฺปกติโต ณาทิปฺปจฺจยสฺสาภาวํ ทเสฺสตฺวา อิทานิ มูลปฺปกติโตวาสฺสาภิมตภาวํ ทเสฺสตุํ ‘มูลปฺปกติโต’จฺจาทิ วุตฺตํฯ</p>


<p>กถมฺปนิทํ วิญฺญายติจฺจาทินา ชนกเสฺสวาพฺยาหิตสฺสาปเจฺจน มุขฺย สมฺพนฺธมานีย อิทมยุตฺตนฺตฺยาทินา พฺยวหิตชนิตสฺสาปฺยปจฺจยสฺส ปรมปฺปกติยาภิสมฺพนฺธสพฺภาวํ วตฺวา ตํ สาธยิตุมารภเต ‘กถ’มิจฺจาทิ, เอวํ หิจฺจาทิ กถํปนิทมิจฺจาทินา ยถาวุตฺตสฺส สมตฺถ นวากฺยํ, หิยสฺมา ตํ ทิสฺวา ตถา ปุจฺฉิโต เทวทตฺตสฺสวาติอาทินา อุปฺปาเทตารเมว นิทฺทิสติ, นาตฺตานํ ปิตามโห, ตสฺมา อุปฺปาเทตาเยวาปเจฺจน สมฺพชฺฌติ น ปิตามโหติ โยเชตฺวา อธิปฺปาโย เวทิตโพฺพฯ อิทํ ยถาวุตฺตมุปฺปาเทตุนิทฺทิสนํ, เตน อปเจฺจน สทฺธิํ อุปฺปาเทตุเยว ชนกเสฺสว โยโค สมฺพโนฺธ ปฎิปาเทตุํ น สกฺกาติ สมฺพโนฺธฯ</p>


<p>ตนฺติตํ  ปุจฺฉานิมิตฺตํ, เตนาติ อปเจฺจนฯ อปตนนฺติ นรเก อปตนํ ภวติ, โสติ โยโส ยสฺสาตฺยนิยมนิทฺทิโฎฺฐ โส ญาตุํ น อิจฺฉิโตติ สมฺพโนฺธฯ อิมินา อิทํ ทีเปติ- ‘‘นปตตฺยเนน นรเกตฺยปจฺจนฺติ วุจฺจติ อปเจฺจนาเนน ยสฺสกสฺสจิ อวิเสเสนาปตนมฺภวติ นรเก โสโส ตาย ปุจฺฉาย ญาตุํ น อิจฺฉิโต’’ติฯ โส วาติ  กสฺสายํ ปุโตฺตติ ปุจฺฉายานุโรธเน โส อุปฺปาเทตาเยว ญาตุมิจฺฉิโตติ สมฺพโนฺธฯ ตุสโทฺท เจตฺถาปเจฺจน นรกาปาตสพฺพ ชนชานนิจฺฉาวิเสสโชตโก, ยทิ สิยาติ สมฺพโนฺธ, อตฺตานมฺปิ นิทฺทิเสยฺย น เกวลมุปฺปาเทตารํ, อตฺถิจฺจาทิ ปิตามหสฺส อตฺตโนปิ นิเทฺทเส การณวจนํ, ตํ อปจฺจํ นิมิตฺตํ การณํ, ยสฺส ตํ ตํนิมิตฺตํ ตสฺมา  เอวํ ทิฎฺฐิโก หิจฺจาทินา ยถาวุตฺตํ สมเตฺถติฯ</p>


<p>พฺยวหิตชนิเตนาปีติ พฺยวหิเตน กตฺตุนา ชนิเตนาปิ, กรเณ จายํ ตติยา, เหตุมฺหิ วาฯ กสฺมา เอวํ ทิฎฺฐิโกติ อาห ‘ยํ นิมิตฺตํ หิ’จฺจาทิฯ หิสโทฺท ยสฺมาทเตฺถฯ ยสฺสาติ ปุพฺพชสฺส, เตน อปเจฺจน อปตนํ ตทปตนํ ตโต, อิทํ วุตฺตํ โหติ ‘‘เตน พฺยวหิตชนิเตนาปิ ปุมุนา ปุพฺพโชปิ นรกํ น ปตติ โส ปุพฺพชสฺสาปฺย ปจฺจํ ภวติ ยถาวุเตฺตน นิพฺพจเนนา’’ติฯ ตสฺมาจฺจสฺส ปุเพฺพ วุตฺตยสฺมาตฺยเนนาภิสมฺพโนฺธ เวทิตโพฺพฯ อุปปตฺยนฺตรมาห-‘อุปจารโตเว’จฺจาทิฯ ปุพฺพ ปุพฺพภาเว สตีติ ปุพฺพสฺส ปุพฺพสฺส วิชฺชมานเตฺต สติฯ พฺยวหิเตน ชนิเต อปเจฺจปิ นิมิตฺตํ อปายาปตการณภาโว อตฺถิเย วาติ สมฺพโนฺธฯ เกสนฺติ อาห-‘ปุเพฺพสนฺติ ปุพฺพชานนฺติ อโตฺถ, เก นาติ อาห- ‘ปารมฺปริเยนา’ติฯ อเภโทปจาเรนาติ ปุพฺพปุพฺพภาเว สติจฺจาทินา วุตฺตนเยน ชนกสฺส วิย ปารมฺปริเยนปุเพฺพสมฺปินิมิตฺตตา วโต ชนกสทิสตฺตา ชนกาว นาม เต สิยุนฺติ เอวมเภเทน อุปจรณโต จินฺตนโตติ อโตฺถฯ อุภยถาติ ญาเยน อุปจาเรนจาติ อุภเยน ปกาเรน, เอวมุภยถาปิ มูลปฺปกติยา ปเจฺจนาภิสมฺพนฺธา กถมนนฺตร  ชนิเตนาปเจฺจนาทิปุริสสมฺพโนฺธเยน ตโต ณาทิปฺปจฺจโย สิยาติ นาสงฺกฺนียํฯ</p>


<p>ตโต จาติ มูลปฺปกติโต จ, อปจฺจสามญฺญวจนิจฺฉายนฺติ อิตฺถิ ปุนฺนปุํสกตฺตวิเสโสปคฺคาหิ อปจฺจสามญฺญสฺส วจนิจฺฉายํฯ</p>


<p>เอวมฺมูลกติโต- ปจฺจสามเญฺญน ณาทิปฺปจฺจยํ ววตฺถเปตฺวา อิทานิ อปจฺจาทิโตปิ โหเตว ณาทิ สามญฺญวิธานาฯ โส จ พหุลาธิการโต  คุรุชนายตฺตตฺตา ตนฺนิโยคาจรเณน ปสเตฺถ เยวาปเจฺจ พฺยวหิตชนิเตปิ อิตฺถิวชฺชิเต สิยาติ ทเสฺสตุมาห ‘นตฺตาทีหิ’จฺจาทิฯ สติเยว คุรุชเน สปฺปธานภาเวน กุจฺฉิเต-ปเจฺจตุ นตฺตาทีวุตฺตีหิ วสิฎฺฐาทีหิ ณาทิปฺปจฺจโย โหติ วาสิโฎฺฐติอาทิ, อิตฺถิยญฺจ น โหติ วาสิฎฺฐีติอาทิฯ</p>


<p>อตฺถโตติ สามตฺถิยโตฯ อปเจฺจ วิธียมาโน ปจฺจโย อปจฺจวตา ชายมาโน ตสฺสาปจฺจนฺติ อเตฺถ ชายติฯ โสจาย มตฺถวิเสโส ฉ(ฎฺฐิยนฺต) ตาภาเว กถํ สิยาติ อิทเมตฺถ สามตฺถิยํฯ อนนฺตเร วาปเจฺจ ปุเตฺต-ภิเธยฺย นตฺตาโท วาปเจฺจ-ภิเธยฺยาติ สสมฺพโนฺธฯ กุโตจิ อปจฺจวตา นตฺตาโท เอวฯ อิทญฺจ สพฺพมฺพหุลวจเนว สมฺปชฺชตีติ อาห- ‘พหุลาธิการา’ติฯ อปเจฺจติ เอกวจเนน นิเทฺทเส ปุมุนา นปุํสเกน กริยติ, เตเน กสฺมิํ เยวาปเจฺจ สิยา, น พหูสุ วสิฎฺฐสฺสาปจฺจานิ วาสิฎฺฐานิ, น จิตฺถิ วาสิฎฺฐานิ, น จิตฺถิยํ วาสิฎฺฐีตฺยาสงฺกิยาห-‘อิทเญฺจ’จฺจาทิฯ อิทญฺจ อปจฺจวจนญฺจฯ อิมินา เจตฺถ ตถา นิสฺสยกรณํ ทเสฺสติฯ ตสฺส วจนิจฺฉาภาวโตติ ตสฺส ลิงฺควจนสฺส สุเตฺต วตฺตุมิจฺฉายาภาวโตติ อโตฺถฯ</p>


<p>กิํ ปน การณํ สุเตฺต ลิงฺควจนาวจนิจฺฉายํ ตสฺสาปฺปธานตฺตา เยนเกนจิ ลิงฺคาทินา นิเทฺทโส-วสฺสํ กตฺตโพฺพติ นานนฺตริยกตฺตา ตเสฺสโหปาทานํ, ยถาธญฺญตฺถิโนปลาลาทิโนปฺยปฺปธานโสฺสปาทานนฺติฯ ตโตเยวาห-‘อุปลกฺขียเสฺสตฺถ ปธานตฺตา’จฺจาทิฯ อิตฺถิปุมตฺตยุตฺตชญฺญวิเสโส อุปลกฺขีโย, อปเจฺจตีทมุปลกฺขณํ, สยนฺติ ยถาวุตฺตมุปลกฺขณํ สยํฯ การิยปฺปฎิปตฺติยาติ ปุเม นปุํสเกปเจฺจ-ภิเธเยฺย วิธิ โหติเจฺจวํ การิยปฺปฎิปตฺติยา วตฺตุํ น อิฎฺฐํฯ</p>


<p>วจนนฺตเรปิ อญฺญสฺมิํ วจเนฯ อาณีติ ณิปฺปจฺจยสุตฺตํ วทติฯ อโคตฺตาทิโตติ โยโคตฺตสฺสาทิภูโต น โหติ, ตโต, เตเนว ‘‘อาณี’’ติ สุเตฺต (๔-๕) วกฺขติ-‘อการนฺตมตฺตโตวายํณิน โคตฺตาทิภูตโต’ติฯ วากฺยสมาสาปีติ ยถาสเงฺขฺยนาหฯ ตสฺมิํ อเตฺถติ ตสฺมิํ วาโกฺยปทสฺสิเต อเตฺถ, ตนฺติ วากฺยํฯ สมาสวุตฺติญฺจ นิวเตฺตยฺยุนฺติ สมฺพโนฺธฯ</p>


<p>สติปนาติ  วากาเร สติ ตุ อนิจฺจตฺตา ณปฺปจฺจยสฺสฯ โสปีติ สมาโสปิ, สมาโสติอาทินา ปกฺขนฺตรมาหฯ เตน วากฺยสิชฺฌเนนฯ ปเกฺข วากฺยสมาสาปิ สิยุนฺติ ปเกฺข สมาสวุตฺติยา เอว พาธิตตฺตา ปกฺขนฺตเร ณาทิวุตฺติ น พาธียตีติ วากฺยวุตฺติโยปิ สิยุนฺติ อโตฺถฯ</p>


<h3>๒. วจฺฉา</h3>
<p>วจฺฉกจฺจาทินา กจฺจาทิคณํ ทเสฺสตฺวา ตสฺส วิภาเคน นิปฺผตฺติํ ทเสฺสตุํ ‘วจฺฉาทีหี’ติอาทิมาหฯ ‘‘กโณฺห พฺราหฺมเณ’’ติ คณสุตฺตํฯ ตตฺถ กณฺหสโทฺท พฺราหฺมเณ วตฺตมาโน ณานณาย นปฺปจฺจเย อุปฺปาทยตีติ อโตฺถฯ เอวมาทีหิจฺจาทินา อากติคณตฺตมสฺส ทเสฺสติฯ ‘‘กตาณิโยเว’’ติ คณสุตฺตํ, ทิจฺจาทีสูติ ยโตโณฺย ทิสฺสติ ‘‘ณฺย ทิจฺจาทีหี’’ติ (๔-๔), เต ทิจฺจาทโย, เตสุ ปาฐาติ ตํสุตฺตปฺปเทเส ‘‘กตา ณิโยเว’’ติ ปาฐาภาเวปิ ทิจฺจา ทีนมากติคณตฺตา ปฐิตเมว นาม ตนฺติ วุตฺตํฯ</p>


<p>เณฺยติ ณฺยปฺปจฺจเย กเตฯ โคตฺตาทิสทฺทาติ โคเตฺต วํเส อาทิภูตา สทฺทาฯ วํโสติ อนฺวโยฯ โสเยว คาวํ สชาติ สาธารณํ วิชาติวินิวตฺตนํ สกฎาทิวจนํ ตายตีติ โคตฺตนฺติ วุตฺตํ, เตนาห-‘โคตฺตํ วํโส’ติฯ ตสฺสาติ โคตฺตสฺส, ตสฺสาทโย โคตฺตาทโยติ เสโสฯ เกเต โคตฺตาทโยจฺจาห- ‘สญฺญาการิโน’จฺจาทิฯ วจฺฉาทโย นตฺตาทิโน อปจฺจสฺส อปจฺจํ ตทปจฺจาทิ จาติ ทเสฺสตุมาห-‘นตฺตาทิโน’จฺจาทิฯ</p>


<h3>๓. กตฺติ</h3>
<p>ฆปสญฺญนฺตาเวตฺถ ภีโยฺย กตฺติกาทโยติ คยฺหนฺติฯ ยทิ ปเนตฺถ อเญฺญปิ คยฺหนฺติ, อตฺถิ ปณฺหิอาทโย เกจิเยว กตฺติกาทีสุ อโนฺตคธา โหนฺตีติ วตฺตุมาห- ‘เอตฺถา’ติอาทิฯ วินตา สุปณฺณมาตา, เตหีติ วิธวาทีหิฯ วิธวาทิคณํ ทเสฺสติ ‘พนฺธก’จฺจาทิฯ วิคโต ธโว ปติ อสฺสาติ วิธวา, พนฺธกี อภิสาริณีฯ</p>


<h3>๔. ณฺยทิ</h3>
<p>ยสฺส  จ จวโคฺคติ สมฺพโนฺธ, เกวลํ คโคฺคฺยติ เอตฺตกเมวา ทเสฺสตฺวา ปรสตฺถาคตคคฺคาทิคเณกเทสภูตกุณฺฑนีสทฺทโตปิ โกณฺฑโญฺญติ มุทาหรโนฺต โส คคฺคาทิคโณปฺยตฺราภฺยุปคโตติ วิญฺญาเปติฯ ตสฺมา ตสฺมิํ คคฺคาทิเกปิ ปรสตฺถปฐิเต โยโย ปโยโค อาคเม ทิสฺสติ วโจฺฉ อคฺคิเวโสฺสจฺจาทิฯ โสปีห เวทิตโพฺพติ ทเสฺสตุมาห-‘คคฺคาทิ’จฺจาทิฯ คคฺคาทีติ คคฺคาทิ อยํฯ โคตฺตสฺส คคฺควํสสฺส อาทิภูเตน คเคฺคน อุปลกฺขิโต คโณ โคตฺตาทิคโณ, เตน คโคฺค นาม โกจิ, ตสฺสตฺวปจฺจํ คคฺคีติ ภวติฯ ปปุตฺตาโทวาติ อวธารณํ คคฺคสฺสาปจฺจํ คคฺคิเจฺจว ยถาสิยาติฯ</p>


<h3>๕. อาณิ</h3>
<p>ปกตสฺสาติ ‘‘มาคธํ สทฺทลกฺขณ’’นฺติ วา ‘‘นามสฺมา’’ติ วา ปกตสฺสฯ อาติ นามวิเสสเนสติ ‘‘วิธิพฺพิเสสนนฺตสฺสา’’ติ ตทนฺต วิธินา อการโนฺต คยฺหตีติ อาห-‘วิเสสเนน จา’ติอาทิฯ อนนฺตรมปจฺจนฺติ สมฺพโนฺธฯ</p>


<h3>๖. ราช</h3>
<p>ปจฺจยเนฺตนาติ ราชโญฺญติ ปจฺจยเนฺตนฯ ราชโญฺญตีมสฺสโตฺถ ขตฺติยชาตีติ, ราชญฺญชาตีติ อโตฺถฯ รโญฺญ อปจฺจํ ราชาปจฺจํฯ</p>


<h3>๘. มนุ</h3>
<p>สมุทาเยนาติ ปจฺจยนฺตสมุทาเยน, ชาติยนฺติ มนุสฺสชาติยํฯ ชาติสทฺทาเอเตติ อิทํ มนุโสฺส มานุโสติ เอตฺถ อปจฺจตฺถาภาเว เหตุวจนํฯ อปจฺจโตฺถ เอตฺถ นเตฺถวาติ จ อิทํ วิสุํ มนุสฺสมานุส สงฺขาตสฺส ปจฺจตฺถสฺสาภาวทสฺสนตฺถํ วุตฺตํฯ โณวาติ มนุโน อปจฺจนฺติ อเตฺถ‘‘โณ วาปเจฺจ’’ติ (๔-๑) ณปฺปจฺจโยวฯ น ชาตีติ พฺยติเรกมาหฯ</p>


<h3>๙. ชน</h3>
<p>ราชสมฺพเนฺธติ  รเญฺญติ วุตฺตราชสมฺพเนฺธฯ ปญฺจาลานํ ขตฺติยานํ อปจฺจํ, ปญฺจาลานํ ชนปทานํ ราชาติ วา เอวเมตฺถ วิ(ภาโค) เวทิตโพฺพ โอกฺกากานํ อปจฺจํ ราชา วา โอกฺกาโกฯ</p>


<h3>๑๑. ณรา</h3>
<p>สามเญฺญน รตฺตสทฺทสฺสาตฺถมาห- ‘กุงฺกุมาทินา’ติฯ อญฺญถา ‘ราโค กุสุมฺภาที’ติ วุตฺตตฺตา กุสุมฺภาทินาติ (วุตฺตํ) สิยา, รญฺชิ อย มตฺถิ อภิสเงฺค‘โภชเน รโตฺต’ติฯ อตฺถิ วณฺณวิเสเส ‘รโตฺตโค’ติ, โลหิโตตฺยโตฺถ, อตฺถิ สุกฺกสช วณฺณนฺตราปาทเน‘รโตฺต ปโฎ’ติฯ อิห ตุ ตติเย-เตฺถ วตฺตมาโน คยฺหตีติ วุตฺตํ- ‘วณฺณนฺตรมาปาทิต’นฺติฯ ราคาติฯ</p>


<p>อตฺถคฺคหณนฺติ อตฺถปฺปธานตฺตา นิเทฺทสสฺส วุตฺตํฯ ตญฺจาจริยาน มุปเทสโต อวิจฺฉินฺนา (จริย) ปารมฺปริยาวคมฺยเต, ราคาติ กสาว สงฺขาตอตฺถนิเทฺทโสฯ เตนาติ ปฎสฺส รตฺตภาเว ราคสฺส กรณนิเทฺทโส, รตฺตนฺติ ปจฺจยตฺถนิเทฺทโส, ปจฺจโย จายํ กสา วตฺถโต ภวตฺยสมฺภวา, เตน สุเตฺต ราคาติ วุเตฺตปิ ตพฺพาจกา กสาวสทฺทาติ วิญฺญายติ, ราคาติ ปน เตนาติ ราคเสฺสว นิทฺทิเฎฺฐปิ ตพฺภาเวนา  โตฺถ นิทฺทิโฎฺฐ, ตพฺพาจกา จ โหโนฺต‘เตน รตฺต’นฺติ อเตฺถ โหตีติ กสาเวน รตฺตนฺติ วิญฺญายตีติ ราควาจิโน ตติยนฺตตฺตํ สมฺปชฺชติ, เตน ‘ณ ราคา เตน รตฺต’นฺติ วุเตฺตปิ ลพฺภมานตฺถวเสน วุตฺตํ- ‘ราควาจิตติยนฺตโต’ติฯ สุเตฺต ปน ราเคน รตฺตเนฺตตสฺมิํ อเตฺถ ราคา ราควาจีสทฺทา ตติยนฺตา ณปฺปจฺจโย โหตีติ อโตฺถฯ อภิธานโตติ อุปจารวเสน กถนโตฯ วินาปิ เตนาติ ตํปจฺจยํ วินาปิฯ</p>


<h3>๑๒. นกฺข</h3>
<p>ตติยนฺตโต วิชฺฌตฺถํ เตนาติ อนุวตฺตเตติ สมฺพโนฺธฯ สุเตฺต อยมโตฺถ ‘‘อินฺทุยุเตฺตน นกฺขเตฺตน ลกฺขิโต เจ กาโล, ตทา เตน  ลกฺขิเต กาเลตฺยสฺมิํ อเตฺถ ตติยนฺตโต นกฺขตฺตา โณ โหตี’’ติฯ สุตฺตวิวรเณ ตุ ตเญฺจตฺยาทิกมธิปฺปายวเสน วุตฺตํฯ เตนาตฺยนุวุตฺติยา ตติยนฺตโตติ ลพฺภติ นกฺขเตฺตนาติ สุตตฺตาติ, กาเลติ ปน อตฺถนิเทฺทสโต ณปฺปจฺจยาเธยฺยสฺส กาโล อาธาโรติ วิญฺญายตีติ ‘ลกฺขิเต กาเล’ติ วุตฺตํ, วิเสสฺสคตวิภตฺติยา วิจาริตาย วิเสสน คตา จ (วิจาริตา) นามาติ อาห- ‘นกฺขเตฺตเน’ติจฺจาทิ, อิห เกจิ ขนฺธปญฺจกสงฺขาตํ กิริยาสภาวมิจฺฉนฺติ อนิจฺจํ, อปเร ตุ ทพฺพสภาวํ นิจฺจํฯ ตโสฺส ภยสฺสปิ กาลสฺส จนฺทยุเตฺตน ผุสฺสาทินา ลกฺขิยภาวา ลกฺขเณ ตติยา ยุตฺตนฺติ วตฺตุมาห- ‘กิริยา รูโป กาโล’จฺจาทิฯ</p>


<p>วิเสสาวสาโยติ กาลสฺส วิเสสาวธารณตฺถเมว หิ ‘ผุสฺสี รตฺติ’จฺจาทิฯ โลเก ปยุชฺชเตฯ คุรุนาติ เอตฺถ คุรุ ชีโว, น นกฺขตฺตํ, จนฺทยุตฺตตา ปเนตฺถ อตฺถิ… จนฺทยุเตฺตน คุรุนา รตฺติยา ลกฺขิตตฺตาฯ กตฺติกาย ลกฺขิโต มุหุโตฺตติ เอตฺถ จนฺทํ วินา กตฺติกาย ตุ เกวลาย มุหุโตฺต กาโล ลกฺขิโต ‘กตฺติกา มุหุโตฺต’ติฯ ผุเสฺสน ลกฺขิตา อตฺถสิทฺธีติ เอตฺถ ผุเสฺสนินฺทุยุเตฺตน อตฺถสิทฺธิ ลกฺขิตา น กาโล ผุโสฺสติฯ นกฺขตฺตยุตฺตสฺส กาลสฺส รตฺยาทิวิเสสาปรามาเสน นกฺขตฺตวาจิโต อุปฺปนฺนสฺส ปจฺจยสฺส สุตฺตนฺตเรน โลปํ วิธาย ปุน อเญฺญน สุเตฺตน ยุตฺตาติ เทสวิธาเนน สกลิงฺคสงฺขฺยายุเตฺตหิ-ฎฺฐมภิธานํ ปเรหิ, ตทาห- ‘อโห รโตฺต’จฺจาทิฯ</p>


<p>รตฺยาทิวิเสสาปรามาเสนาติ ผุสฺสี รตฺติ ผุโสฺส อโหติ เอวํ รตฺยาทิวิเสสสฺส อปรามาเสน อสมฺมเสฺสน อคฺคหเณนฯ สกลิงฺคสงฺขฺยายุเตฺตนาติ ผุสฺสกตฺติกาทีนํ ยํยํ ลิงฺคํ ยายา สงฺขฺยา, อตฺตนิเยหิ เตหิ เตหิ ลิเงฺคหิ ตาหิตาหิ จ สงฺขฺยาหิ ยุเตฺตน นกฺขตฺตสเทฺทนฯ น ตทุปลกฺขิโต กาโลติ กตฺติกา สโทฺทพหุวจนโนฺต พหุตารกตฺตา กตฺติกาย, ตายกตฺติกาย ลกฺขิโตกาโลปเรหิวิย น กถียตีติ อโตฺถฯ อถ ตทุปลกฺขิตสฺสกาลเสฺสวกตฺติกาสเทฺทนาภิธาเน โก โทโส เย เนวมุจฺจเตจฺจาห-  ‘อเชฺชติ’จฺจาทิฯ อิมินา จ ปรมเต โทโส อุพฺภาวิโต, ตทตฺถเตฺต สตีติ ตทุปลกฺขิตกาลตฺถเตฺต สติฯ</p>


<p>สตฺตมี สิยาติ นกฺขตฺตสทฺทา ตทฺธิตโลปนฺตา ผุเสฺสน ปายสํ ภุเญฺชยฺย, ผุเสฺส ปายสํ ภุเญฺชยฺยา’ตฺยาโท อาเธยฺยนฺตราเปกฺขา สิยา สตฺตมี, ยา สุตฺตนฺตเรน วิธียติ ปาณินีเยหิ, ตโต ‘อชฺชกตฺติกา’เตตฺถาปฺยาเธยฺยนฺตราเปกฺขา สตฺตมี สิยา โลปนฺตตฺตา ‘อชฺชกตฺติกาสู’ติ, น ปฐมาฯ ปฐมาเยว ปนายํ ปโยโค ‘อชฺชกตฺติกา,ติฯ อเชฺชตฺยธิกรณปฺปธาโน อโหรตฺตกาลวาจี สโทฺท, กตฺติกาสโทฺทปิ ตทฺธิตโลเปน ตกฺกาลาภิธายโก, ตโต เยวอุภินฺนมฺปิสามานาธิกรณฺยา กตฺติกาโยปฺยธิกรณํ สมฺปชฺชเนฺต, ตญฺจ น วินาเธเยฺยน โหตีตฺยาเธยฺยนฺตราเปกฺขายํ เตสุ สตฺตมีเยว สิยา, น ปฐมา (อุป) ปเชฺชยฺยาตฺยธิปฺปาโยฯ อตฺตโนทานิ ทสฺสเน สตฺตมิยา อปฺปสงฺคํ ปฐมาเยโวปปตฺติํ ทเสฺสตุมาห- ‘จเนฺท ปนูปจาเรเน’จฺจาทิ, นาเธยฺยนฺตราเปกฺขาจฺจเนน สตฺตมิยา อปฺปสงฺคมาหฯ เอวญฺจรหิ วจนมนฺตเรน ปเรสํ วิย สตฺตมีวิธายกํ กถํ กตฺติกาย ชาโตจฺจาสงฺกิย ตมฺปฎิปาเทตุมาห- ‘กตฺติกาย ชาโต’จฺจาทิฯ พหุวจนนฺตเตฺตปิ กตฺติกาย ชาติยเมก วจนนฺตํฯ ปการนฺตรมาห- ‘โลโปติ’จฺจาทิฯ โลเปนาติ กตฺติกาหิ อินฺทุยุตฺตาหิ ลกฺขิโต กาโลติ วิคฺคยฺห กตณปฺปจฺจยสฺส โลเปนฯ</p>


<h3>๑๓. สาสฺส</h3>
<p>เสติ ปฐมนฺตาติ สาติ นิทฺทิฎฺฐปฐมนฺตา, ยํ ปฐมนฺตนฺติ สาเจติ ทสฺสิตํ ปฐมนฺตมาหฯ ปฐมนฺตสฺส เทวตาปุณฺณมาสิตฺตภาวโต ตทตฺถมเภเทนาห- ‘สา’ติฯ กา สา เทวตาจฺจาห- ‘โลกปฺปสิทฺธาเยว เทวตา’ติฯ ยาคสมฺปทานมฺปิ โลเก เทวตาติ ปสิทฺธนฺติ ยาคสฺส ยชิตพฺพสฺส ปุโรฑาสาทิโน สมฺปทานมฺปิ ปฎิคฺคาหโก ปินฺทาทิ โลเก เทยฺยสฺส ปุโรฑาสาทิโน เทวตา สามีติ ปสิทฺธนฺตฺยโตฺถ, อิโนฺท เทวตา อสฺส อินฺทํ, อาทิโจฺจ เทวตา อสฺส อาทิจฺจํ, หวิ ปุโรฑาสาทิ ยาคทพฺพํฯ</p>


<p>มนฺตโถมนียมฺปิ  เทวตาติ ปสิทฺธนฺติ เยน มเนฺถน โย ถูยเต โส ตสฺส มนฺตสฺส เทวตา สามีติ โลเก ปสิทฺธนฺตฺยโตฺถ มหิโนฺท ยโม วรุโณ เทวตา อสฺสาติ วิคฺคโหฯ วุตฺตนย เมวาติ ‘‘นกฺขเตฺตนินฺทุยุเตฺตน กาเล’’ติ สุเตฺต วุตฺตนยเมวฯ ชาเตฺยกวจนํ มฆายาติ, ตารกรูปานมฺปน พหุตฺตา มฆาสโทฺท พหุวจนโนฺตฯ ปาณินียา ‘‘สาสฺมิํ ปุณฺณมาสีติ สญฺญาย’’นฺติ (๔-๒-๒๑) สุตฺตยิตฺวา ผุสฺสี ปุณฺณมาสี อสฺมิํ ผุโสฺส มาโส ผุโสฺส อทฺธมาโส ผุโสฺส สํวจฺฉโรติ สญฺญายํ ปฎิปาเทนฺติ, เตน เตสํ ผุสฺสี ปุณฺณมาสี อสฺมิํ ปญฺจทสรเตฺตติ เอตฺถ จ ภตกมาเส จ ตทฺธิโต น ภวติฯ อิธ ปน ‘สญฺญาย’นฺติ วจนาภาเว ภตกมาเสปิ ฉฎฺฐฺยเตฺถ ภวตีตฺยาสงฺก วิรจยติ ‘ภตกมาเสปิ’จฺจาทิฯ ปุโณฺณ มา อิจฺจตฺร มาสโทฺท จนฺทปริยาโยติ อาห- ‘มาสเทฺทเน’จฺจาทิฯ ปุโณฺณ มา อสฺสนฺติ นิพฺพจนาติ เอตฺถ ปุณฺณมาสีสทฺทสฺส ปุโณฺณ มา อสฺสนฺติ นีหริตฺวา วจนาติ อโตฺถฯ วุตฺติยา อตฺถสฺส ผุฎีกรณาย วุตฺตํ- ‘โส ปุโณฺณ ติอาทิฯ ตสฺสนฺติ ปุณฺณมาสิยํฯ สาปุณฺณมาสี, ภตกสฺส ภติยา กมฺมการกสฺส โย ติํสติ รโตฺต มาโส ปริพฺพยนิยมิโต, ตสฺส สมฺพนฺธินี เนติ สมฺพโนฺธฯ</p>


<p>ยสฺสญฺจติถียนฺติ อนิยเมน ปฎิปทาทิมาหฯ อโตเอว จ นิปาตนาติ อิมสฺมาว นิปาตนา, เตเนวาห- ‘สุเตฺต วจนเมว นิปาตน’นฺติฯ มาสสุติยาจฺจาโท สาธิปฺปายมตฺถํ วิวรติ ‘ยทิปิ’จฺจาทินาฯ อสฺสาติ สามญฺญวจเนปิ ‘สาสฺส เทวตา ปุณฺณมาสี’ติ สุเตฺต อสฺสาติ อวิเสสวจเนปิ โสเยว ปุณฺณมาสีสเทฺท สูยมาโน มาโสเยว ฉฎฺฐฺยโตฺถ วิญฺญายตีติ สมฺพโนฺธฯ</p>


<p>ปญฺจทสรตฺตาโทติ ปเรสํ สญฺญาคหเณน นิวตฺติตปญฺจทสรตฺตาโทฯ อถ อทฺธมาสสํวจฺฉรานมฺปิ อุทาหรณเตฺต โนปญฺญาโส กสฺมา น กโตจฺจาห- ‘อทฺธมาสสํวจฺฉราน’มิจฺจาทิฯ เอวมฺมญฺญเต ‘‘อทฺธมาสสํวจฺฉรานํ น ปจฺจเยโนชุกมภิธานมปิ ตุ สํวจฺฉเรปิ ผุสฺสาทิมาสสมฺภวาสฺมิํ สํวจฺฉเร ผุเสฺสน มาเสน สมฺพนฺธา ผุโสฺสตฺยุปจารียเต, ยถา จ ผุสฺสาทิมาสสฺส สมฺพนฺธี อทฺธมาโส ผุโสฺส อทฺธมาโสตฺยุปจารียเต , น ปโนชุกนฺติ เตสมุทาหรณเตฺต นานุปาทาน’’นฺติฯ</p>


<h3>๑๔. ตม</h3>
<p>นากฑฺฒนโตฺถติ ณสฺสากฑฺฒนโตฺถ น โหติฯ ยทฺยากฑฺฒนโตฺถ อสฺส, ตทา จานุกฑฺฒิตํ โนตฺตรตฺรานุกเฑฺฒยฺยาติ มญฺญเต, โกจิเยว โหตีติ โหนฺตีติ อิโต ภินฺทิตฺวา อาเนตพฺพํฯ ตทา เทสสฺสาติ อิมินา ‘‘ตทาเทสา ตคฺคหเณน คยฺหนฺตี’’ติ ปริภาสมุปลเกฺขติฯ กตยาเทสสฺสาปีติ กโต ยาเทโส ยสฺส ตสฺส กตยาเทสสฺสาปีติฯ อิการสฺสาติ ยาเทสโต ปุเพฺพ อิการสฺส, อิมินา จาเทสาเทสีนมเภโท ทสฺสิโตฯ ตสเทฺท เนเกนาปิ ปเจฺจกาภิสมฺพเนฺธ สิเทฺธติ เอวมญฺญเต- ‘‘ยถา’เตน กตํกีต’ (๔-๒๙) นฺตฺยาทิสุเตฺต เอโกว ตสโทฺท พหูหิ ปจฺจยเตฺตหิ สมฺพชฺฌเต, ตถิหาปิ เอกเมว ตสทฺทคฺคหณํ ‘ตมธีเต ตํชานาตี’ติ ปเจฺจกมภิสมฺพชฺฌเต, ตสฺมา กิเมตทเตฺถน ทฺวิตคฺคหเณเน’’ติฯ ทฺวิตคฺคหเณ ปโยชนตฺตยํ วุตฺตํ, ตตฺถ ปฐมํ ทเสฺสโนฺต ชานนิจฺจาทินาธิปฺปายมาวีกตฺวา ทฺวิตคฺคหณมิจฺจาทินา ปทตฺถมาหฯ</p>


<p>ตตฺถ-‘โย ยมธีเต ชานาติ จา’ติ อิมินา ทฺวิตคฺคหณาภาเว ปจฺจยตฺถาวยวสฺส สมุจฺจยปฺปสงฺคมาหฯ สมุจฺจเย สติ(โย) ยมธีเต ชานาติ จ, ตเตฺถว สิยา, โย ปนาธีเต เกวลํ, น (ชานาติ) ตตฺถ น สิยาติ โพธยิตุํ พฺยภิจารมาห‘น ปเจฺจกาติ สมฺพเนฺธเน’ติฯ ยถา ‘‘เตน กถํ กีต’’มิจฺจาโท ‘‘เตน ชิตํ ชยติ’’จฺจาทิ ปเจฺจกสมฺพเนฺธน ภวติ เอวมฺมาวิญฺญายีติ ยเถจฺจาทิ กสฺสาโตฺถฯ ‘เตน กตํ กีต’’มิจฺจาทีหิ อวตฺวา ‘‘เตน ชิตํ ชยติ’’จฺจาทิสุเตฺตกเทสวจนมตฺถพฺยตฺติ ตถา วุเตฺต โหตีติ วุตฺตํ, เตน ชิตมิจฺจาโท ชยนาทิกา กิริยาเน กทพฺพสมวายิเตฺตน ปสิทฺธาติ ยุโตฺต ตตฺถ ปเจฺจกาภิสมฺพโนฺธ, เนวมเชฺฌน เวทนา เปฺยกทพฺพสมวายิตฺตาภิโยฺยตฺยธิปฺปาโยฯ</p>


<p>อิทานิ  ทุติยํ ทเสฺสติ ‘ชานน’มิจฺจาทิ, นิมิตฺต มิฎฺฐานิฎฺฐโพธการณํ มุหุโตฺต กตฺติกาทิ, อุปฺปาโต อิฎฺฐานิฎฺฐสูจกํ ปถวิสมุทฺทาทีนํ สภาวปริจฺจาเคนาญฺญตตฺตคมนํฯ ชานนสามเญฺญติ นิมิตฺตาทีนํ ชานน สามเญฺญฯ ‘ยถาวุตฺตชานนสฺส อเชฺฌน วิสยเตฺต เหตุมาห- ‘ตํ ชานาตีติ ตสเทฺทน อธียมานปรามสโต’ติฯ ตติยํ ทเสฺสติ ‘ยโต เจ’จฺจาทินาฯ ยโต จ อุปฺปเนฺนน วิธินา อเชฺฌน ญาตุ อภิธานมฺปสิทฺธนฺติ สมฺพโนฺธ, โปตฺถเกสุ ปน อเชฺฌตุญาตูสุติ ปาโฐ ทิสฺสติ, เอตฺถายมธิปฺปาโย ‘‘กตฺถจิ ปสิทฺธิวิสโย โหติ ตสโทฺท, ตถา จ วุตฺตํ สุโพธาลงฺการฎีกายํ ปกฺกนฺตวิสโย ตถา ปสิทฺธวิสโย อนุภูตวิสโย จ ตํสโทฺท ยํ สทฺทํ นา เปกฺขเต’ติ, ตสฺมา ปสิทฺธิวิสเยน ตสเทฺทน ปุถเคว ปสิทฺธิยา อุปสงฺคหตฺถํ ทฺวิตคฺคหณํ กตฺตพฺพ’’นฺติฯ อตฺถตฺตเย วตฺตมานสฺส ตุ ตสทฺทสฺส สวิสโย วิเสโส ตโตวาตฺถิเกหิ เวทิตโพฺพฯ</p>


<h3>๑๕. ตสฺส</h3>
<p>วิสยสโทฺท คามสมุทาเยปิ วตฺตเต, คามสมุทาโย จ นาม เทโสเยว, เตนาห วิสโยปิ คามสมุทายตฺตา เทโสเยวา’ติ, อิมินา วิสยเทสสทฺทานํ สมานาธิกรณตฺตมาหฯ วสาติ เทสวาสิโน วสาตโย, อนุวาโก คนฺถวิเสโสฯ</p>


<h3>๑๖. นิวา</h3>
<p>ตนฺนาเมจฺจาทินา น เกวลํ นิวาเสเยว, อถโข วกฺขมาเนสุ ปีติ ทเสฺสติฯ ปจฺจยนฺตํ เสพฺพาทิฯ เทสนามมฺภวติ จตูสุ อเตฺถสูติ วิญฺญายติ, เตนาห-‘นิวาสาโท วิธี’ติฯ นิวาสาโทติ นิวาส อทูรภวนิพฺพตฺตอตฺถิอเตฺถสุฯ สํหิตนามํ นาม โลกิยสทฺทโว หาราปฺปสงฺคมญฺญสทฺทโวหาเรนุปาตฺตนามํฯ</p>


<h3>๑๗. อทู</h3>
<p>นครมฺปิ เทโสเยวาติ อาห- ‘อทูรภว’นฺติฯ</p>


<h3>๑๘. เตน</h3>
<p>ยถาโยคโตฺถติ วุตฺติยํ วุตฺตยถาโยคสทฺทสฺส อโตฺถฯ</p>


<h3>๑๙. ตมิ</h3>
<p>ปจฺจยนฺตนาเมติ  ปจฺจยนฺตนามํ ยสฺส สตฺตมฺยตฺถภูตสฺส เทสสฺส หสฺมินฺติ อโตฺถ, นาญฺญเสฺสติ ภูมาทิวิสิฎฺฐตฺถยุตฺตโต อญฺญสฺส ปจฺจยนฺตนามํ น โหตีติ อโตฺถฯ พทรา พพฺพชา อสฺมิํ เทเส สนฺตีติ วิคฺคโหฯ</p>


<h3>๒๑. อชฺชา</h3>
<p>หียฺยตฺตโนติ ‘‘สรมฺหา เทฺว’’ติ (๑๓๔) ทฺวิตฺตํฯ</p>


<h3>๒๓. อมา</h3>
<p>อมาสห ภโว อมโจฺจฯ</p>


<h3>๒๔. มชฺฌา</h3>
<p>มเชฺฌ ภโว มชฺฌิโม, อเนฺต ภโว อนฺติโม อิจฺจาทิฯ</p>


<h3>๒๕. กณ</h3>
<p>มคเธสุ อรเญฺญ คงฺคายํ ปพฺพเต วเน กุเล พาราณสิยํ จมฺปายํ มิถิลายํ สมฺภโวติ วิคฺคโหฯ ‘‘ทิสฺสนฺตเญฺญปิ ปจฺจยา’’ติ (๔-๑๒๐) เอยฺยโกติ เสโสฯ ปจฺจยนฺตรทสฺสเน สติ อิมินาว สุเตฺตน อิโต อญฺญตฺราปิ ปจฺจยนฺตรานิ โหนฺตีติ เสโส, คาเม ภโว อุทเร ภโว ปญฺจาเลสุ ภโว โพธิปเกฺข ภโวติ วิคฺคโหฯ</p>


<h3>๒๖. ณิโก</h3>
<p>สรเท ภโว, ภวา วาติ วิคฺคโหฯ</p>


<h3>๒๗. ตมสฺส</h3>
<p>สิปฺปสทฺทตฺถมาห-‘โลสลฺล’นฺติฯ ตเมว พฺยญฺชยติ ‘กิริเย’จฺจาทินา, กรณํ กิริยา วาทนาทิกสฺส อภฺยาโส, โส ปุโพฺพ ยสฺสาติ สมาโส, วีณาทิสเทฺทหิ กิมุจฺจเตจฺจาห- ‘วีณาทิ’จฺจาทิ, ทพฺพํ ตํตํสมุทายรูปํฯ สิปฺปญฺจาติ วตฺวา ตทตฺถํ วิภาเวติ ‘กิริยา วิเสโส’ติฯ วาทนาทิกิริยาย วิสิโฎฺฐ ชานนกิริยาวิเสโสติ อโตฺถ, อิมินา วีณาทิสทฺทา ทพฺพตฺถวุตฺติโน วาทนาทิกิริยํ กิริยา วิเสสญฺจ  สิปฺปมุปจาเรน วทนฺตีติ ทีเปติฯ อิติสโทฺท เหตุมฺหิฯ สาเยเวติ อภฺยาสิตพฺพา ชานนกิริยาวิเสสสฺส ปุพฺพภูตา วาทนกิริยา, วิเสเสตุํ ยุตฺตา วีณาทิสเทฺทนาติ อธิปฺปาโยฯ</p>


<p>ยุตฺตตา เจตฺถ… วีณาทิวาทนวเสน สิปฺปสฺส คเหตพฺพภาวโต, กถํ วีณาทิสเทฺทหิ ทพฺพวุตฺตีติ วาทนา วุจฺจตีติ อาห- ‘วีณาทิ วิสยตฺตา’ติ, วาทนวุตฺติวีณาทิสทฺทานํ สิปฺปวุตฺติตฺตํ ยถาวุตฺตโสฺส ปมาวเสน วตฺตุมาห- ‘ยเถ’จฺจาทิฯ วีณาทิวาทนนฺติ ยเถติ สมฺพโนฺธฯ วุตฺตเมว ผุฎยโนฺต วุตฺติคนฺถสฺส มุขํ วิวรียติ ‘กิริเย’จฺจาทินาฯ กิริยาตฺยาสปุพฺพกํ ญาณกฺขมํ โกสลฺลํ วาทนกิริยา วิสยตฺตา วีณาวาทนมิจฺจเนน กิริยาสเทฺทน วุจฺจตีตฺยโตฺถฯ มุทงฺคํ มุทงฺควาทนํ สิปฺปมสฺส, วํโส สิปฺปมสฺสาติ วิคฺคโหฯ สีลมทฺทพฺพํ กถํ ปํสุกูลาทิ(โน) สีลตฺถสมานาธิกรณเตฺตนาภิธานนฺตฺยาห- ‘ปํสุกูลาทิธารณ’มิจฺจาทิฯ ตญฺจ สีลนฺติ สมฺพโนฺธฯ</p>


<p>อปฺปิจฺฉตายาติ ปจฺจยปฺปิจฺฉตายฯ สนฺตุฎฺฐิตายาติ จตูสุ ปจฺจเยสุ ทฺวาทสวิธสนฺตุฎฺฐิยาฯ อนุวิธียมานํ กรียมานํฯ ผลนิรเปกฺขนฺติ อิมินา อิธ โลเก จีวราทิเหตุ ปณิธาย ปํสุกูล ธารณาทิํ ปฎิกฺขิปติ, สีลํ ตปฺปรภาเวน เสวนาฯ อิทํ วุตฺตํ โหติ ‘‘ปํสุกูลาทิธารณํ ปํสุกูลาทิวิสยนฺติ ปํสุกูลาทิสเทฺทโนปจาเรนาภิธียเต, สีลํ ปํสุกูลธารณวิสยนฺติ ปํสุกูลาทิ สเทฺทโนปจาเรโนจฺจตี’’ติฯ ติจีวรํ สีลมสฺสาติ วิคฺคโห เตสํ คุโฬ ปณฺยมสฺสาติ วิคฺคโห โตมรํ, มุคฺคโร ปหรณมสฺสาติ วิคฺคโห, อุปธียตฺยุปริอาธียตีติ รถงฺคํ วุจฺจติฯ กามกฺขนฺธกิเลสาภิสงฺขารา วา อุปธิ อุปทธาติ สุขํ ทุกฺขํวาติ กตฺวาฯ</p>


<h3>๒๘. ตํหนฺติ</h3>
<p>พหุมฺหิ ภูตานคเตสุปิ ปจฺจยภาเว การณมาห-‘สงฺขฺยากาลานมวิวจฺฉิตตฺตา’ติ, สุเตฺต วุตฺตาย เอกสงฺขฺยาย วุตฺตมานกา ลเสฺสว จ วตฺตุมนิจฺฉิตตฺตาติ อโตฺถฯ</p>


<p>ตทุปาทานนฺตูติ  เตสเมกวจนาทีนมุปาทานนฺตุฯ ตํ นานนฺตรีย กตฺตาติ อุปลกฺขณวเสน เตสํ วจนกาลนฺตรานมวินาภาวิตฺตาติ อธิปฺปาโยฯ หนฺติจฺจาทิตฺยาทฺยนฺตสฺส กิริยาปฺปธานเตฺต กถํ ณาทีนํ ตทเตฺถ ชายมานานํ สาธนปฺปธานตฺต มิจฺจตฺร เหตุมาห ‘สภาวโต’ติฯ มีเน หนฺตีติ เมนิโกฯ อชิวฺหา อนิมิสา จ มจฺฉา, ทิโฎฺฐว สนฺทิฎฺฐนฺติ อิมินา สํสทฺทสฺส วิสุํ อตฺถภาวํ ทเสฺสติฯ โลกุตฺตรธโมฺมติ นววิโธ โลกุตฺตรธโมฺม, ผลธโมฺมปิ เหฎฺฐิโม สกทาคามิวิปสฺสนาทีนํ ปจฺจยภาเวน อุปริมคฺคาธิคมสฺส อุปนิสฺสยภาวโต ปริยายโต ทิสฺสมาโนว วฎฺฎภยํ นิวเตฺตติ, ภาวนาภิสมยวเสน มคฺคธโมฺม สจฺฉิกิริยาภิสมยวเสน นิพฺพานธโมฺมฯ</p>


<p>วฎฺฎภยนฺติ กมฺมกิเลสวิปากสงฺขาตํ ติวิธวฎฺฎภยํฯ วิธาน วจนนฺติ อปฺปเตฺต-เตฺถ นิโยคสงฺขาตวิธิโน ปกาสตํ เอหิปสฺส วจนํฯ ปริสุทฺธตฺตาติ กิเลสมลวิรเหน สพฺพถา วิสุทฺธตฺตาฯ อมนุญฺญมฺปิ กทาจิ สปฺปโยชนํ ยถาสภาวปฺปกาสเนน ทเสฺสตพฺพํ ภเวยฺยาติ ตทภาวํ ทเสฺสติฯ เตนาห ‘วิชฺชมานมฺปิ เจ’จฺจาทิฯ นนุ จ เอหิปสฺสาติ ตฺยาทฺยนฺตา, ตสฺมา เนเตติ ปจฺจโย ปโปฺปติ, ตถาหิ ปาฎิปทิกโต ปจฺจยวิธานมฺปฎิปาทิตํ, น ตฺยาทฺยนฺตโต นาปิ วากฺยโต, ตสฺมา กถเมหิปสฺสิโกติ โหตีติ อาห-‘เอหิปสฺสสโทฺทจาย’มิจฺจาทิฯ ปทสมุทายสฺสานุกรโณติ ปทสมูหสฺส อนุกรณภูโต เอโก เอหิปสฺสสโทฺทฯ อถวา เอหิ อาคจฺฉ อิมํ ธมฺมํ ปสฺสาติ โย อปฺปเตฺต-เตฺถ นิโยคสงฺขาโต วิธิ, ตพฺพาจโก ยนฺนิปาโต เอหิปสฺสาติ, เอหิปสฺสวิธิํ อรหตีติ เอหิปสฺสิโก, อถวา เอหิเจฺจว นิปาโต, ทสฺสนํ ญาปนํ ปโสฺส, เอหีติ ปโสฺส ญาปนํ เอหิปโสฺส, เอหิปสฺสํ อรหตีติ เอหิปสฺสิโกฯ</p>


<h3>๒๙. เตน</h3>
<p>เอกีภาโวติ มุเคฺคหิ สํสฎฺฐานํ มาสานมิว มิสฺสีภาโวฯ เอโสติ สํสโคฺค, อุกฺกํเสนาติ อุกฺกํสาธาเนน  จ ภวิตพฺพนฺติ สมฺพโนฺธ ฯ สํสคฺคอุกฺกํสานํ สหภาวสฺส อเนกนฺติ กเตฺต การณมาห- ‘อสุจิทเพฺพ’จฺจาทินาฯ พฺยติเรกมาห- ‘นุกฺกํโส’ติ ยตฺถ สํสคฺครหิตํ เกวลมภิสงฺขตฺตมตฺถิ, ตตฺถ ปจฺจยมุทาหรเณน ทเสฺสตฺวา วิชฺชาย สห สํสคฺคสฺสาวิชฺชมานเตฺต การณํ วทติ ‘รูปี ธมฺมตฺตา’ติอาทิฯ รูปํ ภูโตปาทายเภทมสฺส อตฺถีติ รูปี, ฆตาทิ สํสฎฺฐํ ภตฺตาทิฯ ตสฺส ธโมฺม สภาโว สํสโคฺค, ตสฺส ภาโว ตตฺตํ, ตสฺมา, ตสฺสาติ สํสคฺคสฺส, วิชฺชาตฺวรูปี… ยถาวุตฺต รูปสภาวาภาวา, เตนาห- ‘วิชฺชาย จ อรูปิตฺตา’ติ จรอิจฺจนฺธาตุเยว จรติฯ</p>


<p>วาจสิกํ มานสิกนฺติ ‘‘มนาทีนํ สก, ยํกิญฺจีติ สตาทิกํ ยํกิญฺจิฯ พาหุลเกเนเวตฺถาวธารณํ ลพฺภตีติ วุตฺตํ- ‘ตโต วา’ติ, เทวทเตฺตน กีโตติ โส อโตฺถ ตทโตฺถ, ตสฺส อปฺปตีติ อภิธานสตฺติเวกเลฺลน วุตฺติยมนวคโม, เทวทตฺติโกติ หิ วุเตฺต เทวทเตฺตน กีโตตฺยยมโตฺถ นปฺปตียเต… ตาทิส สทฺทสตฺติเวกเลฺลน ตทตฺถสฺสานมิธียมานตฺตา, อวคโม จ นาม สติ สามตฺถิเย สิยาติ อิมมตฺถํ สเงฺขปโต ทเสฺสตุมาห- ‘ตทตฺถาปฺปตีติยา’ติอาทิฯ</p>


<p>อภิธานลกฺขณตฺตนฺติ อภิธานํ สติ สามตฺถิเย วาเกฺย วจนียสฺสาตฺถสฺส วุตฺติยา กถนํ ลกฺขณํ สภาโว เยสเนฺต อภิธานลกฺขณา, เตสํ ภาโว ตตฺตํ, ตพฺพาทิสมาเปฺยวเมว ทฎฺฐพฺพาฯ มริเจน อภิสงฺขตํ สํสฎฺฐํ วาติ, สลากาย ชิตนฺติ วิคฺคโหฯ</p>


<h3>๓๐. ตสฺส</h3>
<p>โย ‘‘ทิสฺสนฺตเญฺญปิ ปจฺจยา’’ติ (๔-๑๒๐)</p>


<h3>๓๔. โณ</h3>
<p>ปวุเตฺตปีติ กจฺจายเนน ปวุตฺตนฺติ อเตฺถ ‘‘อญฺญสฺมิํ’’ติสฺมิํโณ โหเตวาติ อธิปฺปาโยฯ</p>


<h3>๓๕. ควา</h3>
<p>ทุโน รุกฺขสฺสฯ</p>


<h3>๓๘. มาตา</h3>
<p>มาตาปิตุนฺนํ  มาตาปิตโรติ มาตุยา มาตาปิตโร ปิตุสฺส มาตาปิตโร, น เอกเมกโต ทฺวีสูติ เอกโต เอกโต วุตฺตนเยน ทฺวีสุทฺวีสุ อเตฺถสุ น ภวตีติ อโตฺถฯ</p>


<h3>๓๙. หิเต</h3>
<p>มาตุ หิโต, ปิตุ หิโตติ วิคฺคโหฯ</p>


<h3>๔๐. นินฺท</h3>
<p>เสน รูเปน ญาเตปิ วิเสสรูเปน อญฺญาโต อญฺญาตวิเสโสฯ กฎฺฐาทิมยา ยา ปฎิมา ตมฺปฎิจฺฉนฺทกํฯ สมฺพโนฺธ สสฺสามีลกฺขโณ อสฺส อตฺถีติ สมฺพนฺธิ กสฺสาติ กิํ สทฺทนิทฺทิโฎฺฐ, โสว วิเสโส, สมฺพนฺธิวิเสโส วิสโย อสฺส อญฺญาณสฺสาติ สมาโสฯ ปโยคาสมฺภวาติ อยมโสฺสติ วุตฺต อสฺสปฺปกติยาปิ ปโยคา สมฺภวาฯ ตถาหิ ยทิ ยสฺสาจฺจนฺตมชานนํ สิยา ตถา สติ สพฺพถา วตฺถุชานนาภาเว ปกติเยว น สิยา, น หิ สพฺพถา อวิญฺญาตโตฺถ สโทฺท ปโยคมหรติ, ตสฺมา สรูเปน ญาตสฺส ยสฺส วิเสโส อวิญฺญาโต, โสเยวิธ อญฺญาโต-ติมโตติ วิญฺญายเต, อญฺญาโต-โสฺสกสฺส  วา กุโตติวา กิํ สภาโว เวติ หิ อสฺสโกติฯ กปฺปจฺจยโนฺต หตฺถิกอิจฺจยนฺนามเธยฺยํ นามํ ยสฺส หตฺถิวิยาติ ทสฺสิตปฎิภาคสฺส โส กปฺปจฺจยนฺตนามเธโยฺยฯ อภินิเวเสน วา สิชฺฌนฺติ ยถา อชฺชุนาทิเวสธารินิ อชฺชุนาทิสเทฺทนาติ อธิปฺปาโยฯ</p>


<p>ปฎิมายาติ เอตฺถ ปูชนตฺถา เอว ปฎิมา คหิตา, โมรสมาน นามตฺตา โมโรวิยาติ โยชนา, จญฺจา ติณปุริโส, อิธ ปน ตํ สทิโส ปุริโส มนุโสฺส จญฺจาฯ อกสฺมา เอว อากสฺมิกํ ‘‘สกเตฺถ’’ติ (๔-๑๒๒) ณิโกฯ ยํกิญฺจิ อพุทฺธิปุพฺพกํ, ตมากสฺมิกํ, ตสฺมิํ อากสฺมิเกภิเธโยฺย สติ อิวสทฺทเตฺถ วตฺตมานโต อีโย โหตีติ อโตฺถฯ กาโก จ ตาลญฺจ ผลํ กากตาลานิ, เตสมิว มิลนํฯ อชาขคฺคานมิว มิลนํ ยทากสฺมิกํ, กิญฺจิ ตม ชาขคฺคียํ , โณ อิวเตฺถฯ สกฺกรนฺติ ‘‘สํโยเค กฺวจี’’ติ (๔-๑๒๕) วุทฺธฺยภาโวฯ มุนีว, พาโลว, กุลิสมิว, เอกสาลาอิวาติ วิคฺคโห, โลหิโตว โลหิติโก ผฎิกมณิฯ</p>


<h3>๔๑. ตมสฺส</h3>
<p>โทณาทีตฺยาทิสเทฺทน ขารสตาทโยปิ ปริมาณวิเสสา คยฺหนฺติฯ สงฺขฺยา อสีติปญฺจาทโย, อญฺญํ วา ยํกิญฺจีติ อุปฑฺฒกายาทิ, โสฬส โทณา เอกา ขารีฯ นนุ ปญฺจกํ คนฺถชาตนฺติ วตฺวา อญฺญํ วา สงฺฆาทิกนฺติ วุตฺตํ ตํ กถํ ปาณินิเยหิ วิย ‘‘สงฺขฺยาย สญฺญาสงฺฆสุตฺตาชฺฌยเนสู’’ติ (๕-๑-๕๘) สุตฺติตตฺตาภาวาติ มนสิ นิธาย ‘สงฺขฺยาวาจีหิ’จฺจาทิ วุตฺตํฯ ‘‘อาทสหิ สเงฺขฺยเย วตฺตนฺตี’’ติ ปญฺจสทฺทสฺส สเงฺขฺยเย วุตฺตตฺตา อาห- ‘ปญฺจาวยวา’ติฯ ปริมาณสทฺทสนฺนิธาเน สงฺขฺยาเนปิ ปญฺจสโทฺทติ มญฺญมาโน อาห- ‘ปญฺจสงฺขฺยานเญฺจ’ติฯ ปญฺจา วุตฺตโยติ ปญฺจวารา, รูปานีติ จ ปริยายนฺตเรน อาวุตฺติสทฺทเสฺส วาตฺถํ พฺยตฺตํ กโรติฯ</p>


<h3>๔๔. กิมฺหา</h3>
<p>นนุ สุเตฺต สงฺขฺยายนฺติ น วุตฺตํ กตฺยาทโย จ ปโยคา สงฺขฺยา ปริมาเณเยว ทิสฺสนฺติ กถํ นาเมตฺถายํ วิธีติ อาห- ‘พหุเล’จฺจาทิฯ สงฺขฺยาปริมาเณเยวายํ วิธีติ กิํ สเทฺท สงฺขฺยาปริมาณ วิสเยเยว วตฺตมาเน อยํ รตฺยาทิโก วิธีติ อโตฺถ, นนุ เจตฺถ กิํ สโทฺท ปเญฺห วตฺตมาโน กถํ สงฺขฺยาปริมาเณ วตฺตเตติ วุจฺจเต, ยชฺชปิ สงฺขฺยาปริมาเณ น วตฺตเต, ตถาปิ สงฺขฺยาปริมาณสฺส ปุจฺฉิยมานตฺตา สงฺขฺยาปริมาณวิสเย วตฺตเต วาติฯ พหุลาธิการ ปโยคสามตฺถิยเหตุนิทสฺสเน ผลมาห- ‘ยตฺรตฺวิ’จฺจาทิ, ปริเจฺฉทกเตฺตน ปริมาณกเตฺตนฯ อยเมตฺถาธิปฺปาโย ‘‘ยทากิมิทํ สงฺขฺยา ปริมาณเมสํ ทสนฺนํ น กิญฺจิ อปฺปกเมเวตนฺติ สงฺขฺยาปริมาณเมว กิํ สเทฺทน นินฺทียเต, ตทาปิ สงฺขฺยา ปริมาณสฺส นินฺทียมานตฺตา สงฺขฺยาปริมาณวิสยตฺตเมเวติ เขเป วตฺตมานาปิ กิํ สทฺทา รติจฺจาทิ สิยา, พหุลาธิการาทิโตว ปเนตฺถ น สิยา’’ติฯ รการานุพนฺธา อิสทฺทโลปตฺถาติ โยชนาฯ</p>


<h3>๔๕. สญฺชาตํ</h3>
<p>พุภุกฺขาปิปาสปฺปกตีหิ  ขสนฺตาหิ อกมฺมวจนิจฺฉายํ ‘‘คมนตฺถา กมฺมกาธาเร จา’’ติ (๕-๕๙) กตฺตริ เกฺต ญิมฺหิ จ พุภุกฺขิโต ปิปาสิโตติ สิเทฺธปิ วตฺตมาเน ปโยคตฺถํ พุภุกฺขาปิปาสาติ ปาโฐฯ</p>


<h3>๔๖. มาเน</h3>
<p>สพฺพมฺปริเจฺฉทรูปนฺติ อุมฺมานปริมาณาทิกํ สพฺพํ ปริเจฺฉทรูปํฯ ตตฺร จ อุจฺจเตฺตน มานมุมฺมานํ, สพฺพโต มานํ ปริมาณํฯ</p>


<h3>๔๗. ตโคฺฆ</h3>
<p>‘‘ปมาณปริมาเณหิ สงฺขฺยายจาปิ สํสเย มโตฺตวตฺตโพฺพ’’ติ (๕-๒-๓๗) ปาณินิยวตฺตพฺพการวจนํ, ตตฺถ ปมาณ มายาโมฯ สงฺขฺยายาติ ปญฺจมีฯ เอเตหิ สํสเย มโตฺต วตฺตโพฺพติ อโตฺถฯ วิทตฺถิมตฺตํ รตนมตฺตํ วาติอาทีนิ กเมน ตโตฺถทาหรณานิฯ</p>


<p>น วตฺตพฺพนฺติ ยถาวุตฺตวตฺตพฺพวจนํ ปฎิกฺขิปติฯ ปฎิกฺขิเตฺต ตสฺมิํ วิทตฺถิมตฺตํ รตนมตฺตํ วาติอาทิ(นา) ยํกิญฺจิ ทณฺฑปุพฺพณฺณาทิกํ  สํสยิตํ, เตน มานสงฺขาตสฺส ปริเจฺฉทสฺสาภาวา กถเมเต ปโยคา สิยุนฺติ อาสงฺกิย ตตฺถ การณมาห- ‘ตถาภฺยูหนโต สิทฺธตฺตา’ติฯ ตถาภฺยูหนโตติ วิทตฺถิมานมฺปมาณมสฺส รตนมฺมาน มสฺสาตฺยาทินา เตนปฺปกาเรน อภฺยูหนโต อภฺยุปคมโตติ อโตฺถฯ สํสโย จ นาม อุภยปกฺขปรามสเน สติ สิยาติ ยถาวุตฺตมพฺภูหนํ สาเธตุมาห-นานฺตเรเน’จฺจาทิฯ ปกฺขทฺวเยหีติ วิทตฺถิ มานมสฺส รตนมฺมานมสฺสาติ เอวมาทิเกหิ ปกฺขทฺวเยหิฯ อภฺยูหนํ สํสยสฺสาติ คมฺยเตฯ ชณฺณุ มานมสฺส ชณฺณุตคฺฆํฯ</p>


<h3>๔๘. โณจ</h3>
<p>ปุริโส ปมาณมสฺสาติ วิคฺคโหฯ</p>


<h3>๔๙. อยู</h3>
<p>อุปาธฺยนฺตโรปาทานาติ ‘อํเส’ติ นิมิตฺตนฺตโรปาทานา นิวตฺตตีติ โยชนาฯ</p>


<h3>๕๐. สงฺขฺยา</h3>
<p>สจฺจุตีสาสทสนฺตาย  สงฺขฺยาย ปฐมนฺตาย อสฺมิํ สตสหเสฺส อธิกา สงฺขฺยาติ อเตฺถ โฑ ภวตีติ สุตฺตโตฺถฯ สจฺจุตีสา สทสนฺตาติ ปฐมาวจนํ ปฐมนฺตโต วิธิญาปนตฺถํฯ นนุ จ สุเตฺต ‘สตสหสฺส สตสหเสฺส โฑ’ติ น วุตฺตํ, ตถา สติ วุตฺติยํ กถํ ‘สตํ สหสฺสํ สตสหสฺสํ วา’ติ วุตฺตนฺตฺยาสงฺกิยาห-อุภยถาวคมา’ติอาทิฯ อุภยถาวคมาติ สตํ สหสฺสนฺติ จ สตสหสฺสนฺติ จ อุภยปฺปกาเรนาวคมา, อุภยถาวคโม ปโยค ทสฺสนเญฺจตฺถ เอวํ วิวรเณ การณนฺติ อธิปฺปาโยฯ ปจฺจยเตฺถน สมานชาติเย ปกตฺยเตฺถ สตีติ เยนเกนจิ สุวณฺณกหาปณาทินา ปจฺจยเตฺถน สมานชาติเยฯ สุวณฺณมาสกทีน  มสมาน ชาติยานํฯ อเกวลํ โจทาหรณํ ทเสฺสตุํ ‘เอกวีส’นฺติ วุตฺตํฯ อนิปฺผนฺนตฺตา สทฺทานมิธ ปจฺจยคฺคหณปริภาสาวตาโร นตฺถิฯ</p>


<h3>๕๑. ตสฺส</h3>
<p>นนุ จ สงฺขฺยาสโทฺท สงฺขฺยาเน สเงฺขฺยเยฺย จ วตฺตเต, กถเมตฺถ สงฺขฺยาเนวสิตา วุตฺติ เยเนวํ วิวรณํ กตมิจฺจาห- ‘ยทิปิ’จฺจาทิ, ปจฺจาสนฺนํ สงฺขฺยาสทฺทสฺสาติ อธิปฺปาโยฯ อิมินา จ กรณสาธโน-ยํ ปูรณสโทฺทติ วิญฺญาเปติฯ ยโตติ วุตฺตยํ สทฺทสมฺพนฺธินา ตํสเทฺทน เสติ อุลฺลิงฺคิตสฺส สงฺขฺยาติอตฺถมุปทสฺสิย สาเยว ปูรียเตตีมสฺส กมฺมภาเวน ติฎฺฐตีติ ทเสฺสตุํ เตน ปูรเณน ปูรียเต’ติ อาหฯ</p>


<p>สมฺปชฺชเตติ ปูรียเตตฺยสฺสตฺถมาจิกฺขติฯ อเนเนตํ ทเสฺสติ ‘‘(น) ฆฎิกาทีนมิว ทพฺพานํ ทพฺพนฺตเร นาติริตฺตีกรณํ สงฺขฺยาย ปูรณํ กิญฺจรหิ ตสฺส สมปฺปตฺติเยวา’’ติฯ อถ กายํ วโจยุตฺติ ‘สาสงฺขฺยา ปูรียเต เยเน’ติ, ยาวตา สาติ ยสฺมา ปจฺจโย วิหิโต ตสฺส สงฺขฺยาสทฺทสฺส ปรามาโส ตสฺส จ ปูรเณน อเภโทจฺจาสงฺกิยาห- ‘อเภเทโนจฺจเต สงฺขฺยา ปูรียเต เยเนตี’ติ อภิธานาภิเธยฺยานมเภโทปจาเรน วุจฺจตีตฺยโตฺถ, สเงฺขฺยยฺยปูรเณ  โฑ น โหตีติ วตฺวา ตทตฺถํ วิภาเวตุมาห- ‘ทฺวาทสนฺน’มิจฺจาทิฯ โส ฆโฎ ตาสํ ฆฎิกานํ ปูรโณ ทพฺพานํ ทพฺพนฺตเร นาติ ริตฺตีกรณวเสนฯ วีสติยา ปูรโณติอาทินา วิคฺคโหฯ</p>


<h3>๕๔. ฉา</h3>
<p>กจฺจายเนน ‘‘ทฺวิตีหิ ติโย’’ติ (๒-๘-๔๒) สุเตฺตน ทฺวิติสเทฺทหิ ติยปฺปจฺจยํ วิธาย ‘‘ติเย ทุตาปิ จา’’ติ (๒-๘-๔๓) ทฺวิตีนํ ทุตาเทเสน ทุติยํ ตติยนฺติ จ ‘‘จตุเฉหิ ถฐา’’ติ (๒-๘-๔๑) สุเตฺตน จตุโต ถปฺปจฺจยํ วิธาย ทฺวิเตฺตน จตุตฺถนฺติ จ นิปฺผาทิตํฯ อิธ ตถา ภาเวน กถํ เต สิชฺฌนฺตีติ อาสงฺกิย วุตฺติยํ ‘กถ’มิจฺจาทิ วุตฺตนฺติ ทเสฺสตุมาห ‘สเงฺขฺย’จฺจาทิฯ วุตฺติยํ ‘ทุติยสฺสา’ติอาทินา สุเตฺตกเทสา ทสฺสิตาติ ตานิ สมฺปุณฺณํ กตฺวา ทเสฺสตุํ ‘ทุติยสฺสา’ติอาทินา ‘จตุตฺถตติยาน’มิจฺจาทินา จ วุตฺตานิฯ</p>


<h3>๕๕. เอกา</h3>
<p>สงฺขฺยาวจนสฺส คหเณ โก โทโสจฺจาห-‘สงฺขฺยาวาจิ’จฺจาทิฯ พหุตฺตวิสเย ปโยโค น สิยาติ สงฺขฺยาวจนสฺส เอกเตฺถ นิยตตฺตา วุตฺตํฯ เอกากีหิจฺจสฺส อตฺถมาจิกฺขติ ปธานภูเตเหว’จฺจาทินาฯ อุปปชฺชเก พหุตฺตวิสเย ปโยโคตฺยเปกฺขเตฯ</p>


<h3>๕๖. วจฺฉา</h3>
<p>ตโร โหตีติ วุเตฺตปิ เตหิ ตโร โหตีติ วิญฺญายติ, วจฺฉาทีหีติ สุตตฺตา ปน วจฺฉาทีนนฺติ จ วิญฺญายตีติ วจฺฉาทีนนฺติอาทินา วุตฺติคโนฺถปทสฺสนํฯ นนุ ตนุเตฺต ววจฺฉาทีหิ ปจฺจโย วิธียเต, เย จ สรีเรน กิสาวจฺฉาทโย, ตตฺราปฺยวิเสเสน ปโยโค ปสชฺชติ  วิเสสานุปาทานโต, ตสฺมา กถมตฺร สภาวเสฺสว ตนุตฺตํ วิญฺญายเต เยเนวํ วิวฎมิจฺจาห- ‘วจฺฉาทิสทฺทาน’ มิจฺจ-ทิ, วจฺฉาทีหิ ปกตีติ ปจฺจเย วิธียมาเน ตาสํ ปวตฺตินิมิตฺตํ วโยวิเสสาทิ, ยสฺมิํ สติ วจฺฉาทโย สทฺทา ทเพฺพ-ภินิวิสเนฺต, ตํ ปจฺจยา-สนฺนํ, น จ กิสตฺตสฺส ภาวา ทเพฺพ วจฺฉาทิสทฺทา ปวตฺตเนฺตฯ อโต  ตเสฺสว สทฺทปฺปวตฺตินิมิตฺตสฺส ตนุเตฺต ยุตฺตํ ปจฺจเยน ภวิตุํ, (น) ตนุตฺตมเตฺตติ มญฺญเตฯ ปวตฺตินิมิตฺตํ สมฺพนฺธิ อาสนฺนนฺติ สมานาธิกรณานิฯ</p>


<p>วโจฺฉ ปฐมวโย, ตสฺส ตนุตฺตํ ทุติยวยปฺปตฺติฯ ทุติยญฺหิ วยํ ปโปฺปนฺตสฺส วจฺฉสฺส ปฐโม วโย วจฺฉสทฺทสฺส ปวตฺตินิมิตฺตํ กิญฺจิมตฺตาวเสสํ ภวติ อมุเมวาห-‘สุสุตฺตเสฺส’จฺจาทินาฯ อุโกฺขตรุโณทุติยวยปฺปโตฺต วุจฺจเต, ตสฺส ตนุตฺตํ ตติยวยปฺปตฺติฯ ตติยญฺหิ วยปฺปตฺตกาเล ทุติยสฺส วยสฺส อุกฺขสทฺทปฺปวตฺติ นิมิตฺตสฺส กิญฺจิมตฺตา วเสสโต  ชาติสงฺกรตฺตา คทฺทภชาติยา วฬวาชาติยา จ มิสฺสตฺตาฯ ภารวาหกตฺตมฺปติ โย สมโตฺถ, โส อุสโภตฺยุจฺจเต, ยทาตุ ตสฺส ภารวาหกเตฺต สามตฺถิยํ มนฺทํ ภวติ ปริกฺขีณํ, ตทา ตนุตฺตมฺภวตีตฺยาห- ‘สามตฺถิยสฺส ตนุตฺตํ อปฺปพลตา’ติฯ</p>


<h3>๕๗. กิมฺหา</h3>
<p>สมุทาโย นาม ทฺวฺยวยโว วา สิยา พหุกาวยโว วา, ตตฺถ ทฺวฺยวยวสมุทายา นิทฺธารเณ สามตฺถิยา เอกเสฺสว นิทฺธารณํ วิญฺญายติ ตเมวานุสรติฯ พหุกาวยวสมุทายาเปฺย ‘กสฺส นิทฺธารเณ’ติ สุเตฺต เอกสฺสาติ วจนาภาเวปิ เอกเสฺสว นิทฺธารณํ วิญฺญาตพฺพํ เตเนว กตโร ภวตํ เทวทโตฺต’ตฺยาทิกมุทาหรณมทาสิฯ กตโร ภวตํ เทวทโตฺต กตโร ภวตํ กโฐตฺยาทฺยุทาหรณพหุเตฺตน นิทฺธารณวาจีนมพหุเตฺถปิ นิทฺธาริยมานวาจีหี’ติ พหุเตฺตน วุตฺตํฯ อปจฺจปรํปราย ปวตฺตํ โคตฺตํ วํโส, ตทภิ ธายิโน อปจฺจปฺปจฺจยนฺตาปิ อเภโทปจาเรน โคตฺตํ, เตวาปจฺจา ปจฺจวนฺตสมฺพนฺธทฺวาเรนาปเจฺจ ปวตฺตาติ สมฺพนฺธิสทฺทา ภวนฺติ, จรณสทฺทา จ กฐา โย กิริยาสทฺทา ภวนฺติ กฐาทีหิ วุตฺตชฺฌยนตฺถํ ยถา สกํวตจรณกิริยานิมิตฺตเตฺตนาเชฺฌตูสุ ปวตฺตาติ เตสํ สมฺพนฺธิสทฺทานํ เกสญฺจิ อตฺถสฺส กิริยาสทฺทานํ จาตฺถสฺส อสตฺยปิ ชาติเตฺต ชาตินิพนฺธนํ โลเก การิยมิฎฺฐํ ตทุตฺตํ ‘‘โคตฺตญฺจ จร- เณหิ  สหา’’ติฯ ตตฺถาปิ ชาติตฺตมฺปริภาสิตํ, เตนาห- ‘กฐสฺส จรณตฺตา ชาติตฺตํ โคตตฺตา ชาติตฺต’นฺติ จฯ</p>


<h3>๕๘. เตน</h3>
<p>โลกิยาติ ปรสทฺทสตฺถกาเร สนฺธายาหฯ อิห ตุ อวิเสเสน วุตฺตนฺติ สมฺพโนฺธฯ นิรุตฺติยํ สามเญฺญน วุตฺตตฺตาติ โยชนาฯ สามเญฺญน วุตฺตาการํ ทเสฺสตุํ ‘กถ’นฺติอาทิ วุตฺตํฯ เทเวหิ ทโตฺต พฺรหฺมุนา ทโตฺตติอาทีนิ กตฺตริ กรเณ วา วิคฺคหวากฺยานิฯ เทวทโตฺต เทวทตฺติโก เทวิโย เทวโลติอาทีนิ วุตฺติปทานิฯ</p>


<p>ตตฺถ นิรุตฺติปิฎกาคตานํ ‘เทวทตฺตา เทวทตฺติโก’ติอาทีนํ วุตฺติปทานมญฺญถา นิปฺผตฺติมุปทสฺสิย เทวโล เทวิโยติอาทีนมฺปน วจนนฺตเรเนว นิปฺผตฺติํ ทเสฺสตุํ ‘เทเวหิ ทโตฺต’ติอาทิ วุตฺตํฯ ปรสทฺทสตฺถการานมฺปิ เทวโล เทวิโยติ วจนนฺตเรเนว สาธนํ สาธนาการญฺจ เตสํ ทเสฺสตุํ ‘เกจีหี’ติอาทิ วุตฺตํฯ เอกเทสโตเยว ปจฺจยมิจฺฉนฺติ เตน เตสํ เทวโล เทวิโย ทตฺติ โลจฺจาทิ ภวติฯ กปฺปนาคารโวติ ทตฺตสทฺทโลปนาเมกเทสวเสน กปฺปนาคารโวฯ</p>


<h3>๕๙. ตสฺส</h3>
<p>น จ สเพฺพติอาทินา พหุลาธิกาเร ผลํ วุตฺตํฯ ภาวสโทฺท กตฺถจิ กิริยายํ วตฺตเต ‘ภาเว อยํ วิธี’ติฯ กตฺถจิ อธิปฺปาเย ‘อยเมเตสํ ภาโว ’ติฯ กตฺถจิ ปทเตฺถ ‘อิเม ภาวา’ติฯ กตฺถจิ สตฺตามเตฺต‘ติณานํ ภาโว’ติฯ เตนาห-‘ภาวสทฺทเสฺส’จฺจาทิฯ รูปสาธน ทฺวาเรนาติ ภาวสทฺทสฺส รูปสาธนทฺวาเรน, สปฺปนฺติ ปกาเสนฺติ อตฺถ มเนนาติ สโทฺทฯ โสว อภิธานํ อภิธียเต-เนนโตฺถติ กตฺวาฯ พุชฺฌติ อตฺถสรูปนฺติ พุทฺธิ, สาว ปตียเต-เนนาโตฺถ ปเจฺจติ อตฺถ มิติ วา ปจฺจโยติ วุจฺจติฯ</p>


<p>นนุ จ ‘ภวนฺติ เอตสฺมา พุทฺธิสทฺทา’ติ วุตฺตํ ตสฺมา ปวตฺตินิมิตฺตมุภินฺนมฺปิ ภวติ, ตถาสติ ‘สทฺทปฺปวตฺตินิมิตฺต’นฺติ สทฺทเสฺสว ปวตฺตินิมิตฺตตา กสฺมา  วุตฺตาติ วุจฺจเตฯ ปากฎภาเวน อภิธานาภิเธยฺยสมฺพนฺธสฺส สทฺทเสฺสว ปวตฺตินิมิตฺตตํ วตฺวา วิสุํ พุทฺธิยา นิมิตฺตสฺส รูปานุคตตฺตํ วิเสเสตฺวา ปวตฺตินิมิตฺตตมสฺสา ทีเปตุํ ‘นิมิตฺตวสาหิ’จฺจาทิมาหฯ ทเพฺพคุโณติ ทเพฺพ วุตฺติยํ คุโณ นิมิตฺตนฺติ สมฺพโนฺธฯ คุณสทฺทเสฺสว ชาติสทฺทเตฺตโนทาหรณทฺวยํ ทตฺตํ… คุณสฺส ชาติยา วิสุํ ชาตินิมิตฺตสฺสาภาวโต ฯ กิริยาทีติอาทิสเทฺทน ทพฺพาทีนํ คหณํ, เกจิ ปน กิริยาสทฺทานํ กิริยา ปวตฺตินิมิตฺตนฺตฺยาหุฯ เตสํ เทวทตฺตาทีนํ อวตฺถาวิเสเสน อวตฺถาเภเทน สามญฺญํ ตทวตฺถา วิเสสสามญฺญํฯ เตนาห- ‘เทวทตฺตสฺสา’ติอาทิฯ วิชฺชมาโน ปทโตฺถ วิสโย เยสํ เทวทตฺตาทีนํ สญฺญาสทฺทานํ เตสํ ปวตฺตินิมิตฺตํ ชาติลกฺขณมาจิกฺขิตมฺปฎิปาทิตนฺติ อโตฺถฯ</p>


<p>อเนน จ เทวทตฺตาทโย สญฺญาสทฺทาปิ สมานา ชาติสทฺทาติ วุตฺตํ โหติฯ ยทิ จรหิ สญฺญาสทฺทาปิ ชาติวจนา สิยุํ, ปญฺจวิธตฺตเมสํ ปริหายตีติฯ เนทเมวํ วิเญฺญยฺยํ… ปสิทฺธตรชาตฺยาภิธาน กฐโควีหิยวาทิสทฺทา ชาติสทฺทเตฺตน วิสุํ ปริคฺคยฺหนฺติฯ</p>


<p>สมฺพนฺธิเภทโตติ ฆฎาทิสมฺพนฺธีนํ เภทโตฯ อภาวสฺสเภทโตติ ฆฎปฎาทีนํ สมฺพนฺธีนํ เภเทน อภาวสฺส เภทโต อเภเทปิ เภทา อุปจริตา สนฺตีติ โยชนาฯ ยสฺส สามญฺญสฺส วสา, เตสุ อุปจริตเภเทสฺวากาสาทีสุฯ นิรวยวาวิชฺชมานวิสยานนฺติเย อากาโส วิย นิรวยวา อภาโว วิย อสนฺตา จ, เต วิสโย เยสํ สทฺทานํ เตสนฺติ อโตฺถฯ สามญฺญํ ภาโวติ ปุถุชฺชนาทิสามญฺญํ ภาโวติ อโตฺถฯ อลสสฺส ภาโว กิริยาสมฺพนฺธิตฺตํ, พฺรหฺมญฺญํ ชาติ จาปลฺยํ เนปุญฺญํ คุโณ วาฯ วุตฺติยํ สกเตฺถกนฺตาติ ‘‘สกเตฺถ’’ติ (๔-๑๒๒) อิมินา สกเตฺถ กตกปฺปจฺจยนฺตาติ อโตฺถฯ น ทฎฺฐพฺพนฺติ สมฺพโนฺธฯ ปตฺตกาโลว ปตฺตกลฺลํฯ กรุณา เอว การุญฺญํฯ</p>


<h3>๖๒. อณฺวา</h3>
<p>‘‘เอกโยคนิทฺทิฎฺฐานํ สหวาปวตฺติ สหวา นิวตฺตี’’ติ ‘ภาว กเมฺมสู’ติ  อนุวตฺตเตฯ ตถาปิ ภาเวตีมินาเวตฺถ สปฺปโยชนตฺตํ ทเสฺสตุมาห- ‘ภาวกเมฺมสุ’จฺจาทิฯ</p>


<h3>๖๔. ตร</h3>
<p>ยชฺชปิ สีธาตุสฺส เกวลสฺส สุปเน ปวตฺติ, ตถาปฺยติปุพฺพสฺส อุกฺกํเส ปวตฺตีติ อาห- ‘อติสโย อุกฺกํโส’ติฯ โส จ อติสโย กสฺส สมฺภวติจฺจาห- ‘โส จ กิริยาคุณาน’นฺติฯ กถํ เตสมติสโยจฺจาห- ‘อาธารภูตทพฺพวสา’ติฯ กุโตจฺจาห- ‘อนเปกฺขิเต’จฺจาทิฯ อนเปกฺขิโต กิริยาคุณานํ นิสฺสโย ทพฺพสงฺขาโต เยสนฺติ วิคฺคโห, ทพฺพสฺส นิสฺสยภูตสฺสา-ติสยตฺตํ โหนฺตมฺปิ นิสฺสิตานํ กิริยา คุณานํ วเสเนว สิยา นาญฺญถาติ วตฺตุมาห-‘ปจฺจธิกรณ’นฺติอาทิฯ</p>


<p>นนุ จ ยทิ กิริยาคุณานเมวาติสโย, ตทา น สิชฺฌติ ‘โคตโร’ติ เนส โทโส, โน เจตฺถ ชาติยาติสโย, กสฺส จรหิ คุณสฺส โค อยํ โย สกฎํ วหติ, โคตโร-ยํ โย สกฎํ วหติ สิรญฺจาติ, ชาติยา หิ นิจฺจาเยกรูปาย โนกฺกํสาปกํสโยโค สมฺภวตีติ ทพฺพสฺสาปิ นาติสยสมฺภโวฯ ตถาหิ ตุลฺยปฺปมาณสฺส คุณกโตว มูลโต อุกฺกํโส ทิสฺสติ สมาเนปิ หิ อายาเม วิตฺถาเร จ ปฎสฺส กาสิกสฺสาโญฺญวาโคฺฆ ภวติ มาถุรสฺสาโญฺญ วาติฯ ทพฺพสฺสาปิ สาติสเยหิ ยุตฺตตามเตฺตน สาติสยตฺตสฺสุปฎฺฐาปิตตฺตา วุตฺตํ- ‘เตเนวาหา’ติอาทิฯ ยทเคฺคน กิริยาคุณานํ นิสฺสิตานมติสยวเสน นิสฺสยภูตมฺปิ ทพฺพํ กถญฺจิทปฺยติสเย วตฺตติ นาม, ตทเคฺค ตพฺพาจิกาปิ ปกติ อตฺตโน วจนียตฺถวเสน ตตฺถ วตฺตติเยว นามาติ ‘อติยเย วตฺตมานโต’ติ ปกติวิเสสนวเสน วุตฺตํ, เตเนวาห- ‘อิมินา ปกติ วิเสสนตฺตญฺจาหา’ติฯ สกตฺถิกานํ ปกติอโตฺถ โชตนีโย โหตีติ สมฺพโนฺธฯ</p>


<p>สกตฺถิกานนฺติ กตฺตริ ฉฎฺฐี สมฺพนฺธวจนิจฺฉาย, สกตฺถิเกหีติ อโตฺถฯ เหตุมาห- ‘ปกติวิเสสนนฺตี’ติฯ อิติสโทฺท เหตุมฺหิ, ยสฺมา  ‘อติสเย วตฺตมานโต’ติ, ปกติวิเสสนํ, ตโต ปกตฺยตฺถภูเต-ติสเย ชาตตฺตา สกตฺถิเกหิ ยถาวุตฺตนเยน ปกตฺยตฺถภูเตติสโย โชตนีโย โหตีติ อโตฺถฯ ตตฺถ นาภิเธโยฺยติ พฺยติเรกมาห, ตถา จ วกฺขติ- ‘อติสยโชตกาตราทโย’ติฯ</p>


<p>อถ ปกติวิเสสนเตฺต กสฺมา นาภิเธโยฺย โชตนีโยจฺจาห ‘ปกติยาเยว’จฺจาทิฯ อุกฺกํโส สมานคุณวิสเยเยว โลเก ทิโฎฺฐ  เตน สามญฺญวจเนปิ ตาทิถวิสเยเยว  การณ วเสน โหตีติ ทเสฺสตุมาห- ‘อติสเยเน’จฺจาทิฯ ทฺวินฺนเมกสฺสา-ติสเยจฺจาทินา ‘ทฺวิพหูสุกฺกํเส ตรตมา’’ติ (จํ ๔-๓-๔๕) สกฺกตสุตฺตตฺถสฺสาธิปฺปายํ วิวรติฯ ตรอิยาติ สกโวหาเรน วุตฺตํ, เตสนฺตุ อียปฺปจฺจโยฯ เอวมิหาวิธานํ สุขสาเนตฺตนฺติ สมฺพโนฺธฯ</p>


<p>อยเมตฺถาธิปฺปาโย ‘ยถาวุตฺตสุตฺตตฺถวเสน ทฺวินฺนเมกสฺส อุกฺกํสาภาวา ‘มาถุรา ปาฎลิปุตฺตเกหิ สุกุมารตรา’จฺจาโท ตรปฺปจฺจโย น โหตีติ เอโก มาถุโร ทุติโย ปาฎลิปุตฺตโก อิเมสํ สุกุมารานํ ทฺวินฺนเมโก มาถุโร-ติสเยน สุกุมาโร สุกุมารตโร, เอกมเญฺญสํ ทฺวินฺนมุกฺกํเสตถาเญฺญสํ ทฺวินฺนเมกสฺสาติ เอวํ ทฺวินฺนํทฺวินฺนเมเกกสฺส อุกฺกํเส ตรปฺปจฺจโย ภวติ, อุภยตฺร ตฺววยวาเปกฺขมฺพหุวจนํ, ตถาหิ สุกุมารเตฺตนุกฺกํสิยมานานํ สมุทายานมวยวา มาถุรา พหโว ปาฎลิปุตฺตกาปิ นิกฺกํสิยมานา ตเถวาวยวา พหโว โหนฺติ, เอวํ มาถุรา ปาฎลิ ปุตฺตเกหิ สุกุมารตรา’ติ ตรปฺปจฺจเยน สิชฺฌติฯ อิมสฺมิํ คาเม อฑฺฒตรา วาณิชฺชาจฺจาโทปิ กถิเตน ญาเยน ทฺวินฺนํทฺวินฺนเมเกกสฺส อุกฺกํเส ตรปฺปจฺจโย ภวติ, พหุวจนนฺตุ กตฺถจิ อวยวาเปกฺขนฺติ สพฺพํ สกฺกเต กิเจฺฉน สาเธนฺติฯ อิห ตุ ตถาวิธสฺส สุตฺตสฺสา วิธานา ‘‘ตรตมิสฺสิกิยิฎฺฐาติสเย’’ติ ตราทีนมติสเย สามเญฺญน วิธานา สพฺพตฺถ ตรปฺปจฺจเยน สุขสาธนํ โหตี’’ติฯ</p>


<p>อวตฺถาเภเทนาติ  ปฎุตราวตฺถาวโต ปฎุอวตฺถาย ภินฺนตฺตา วุตฺตํ, ตถาหิ ตเมวาวตฺถนฺตรยุตฺตํ วตฺตาโร ภวนฺติ อเญฺญ ‘ภวํสูอวโตฺถ’ติฯ ปการนฺตเรนปิ สาธเน เหตุมาห- ‘อติสยมเตฺต วา วิธานโต’ติฯ อนวฎฺฐิตตฺตมาห- (‘อติสยวาปิ’จฺจาทิ)ฯ ปญฺจเสฺวเตสูติ เอเตสํ ยถาวุตฺตานํ ตราทีนํ ปญฺจนฺนํ มเชฺฌ, รูปานิ คุณวจนสฺส วุตฺติยมุทาหริตานิฯ กิริยาวจนสฺส ตุ ‘อติสเยน ปาจกตโร ปาจกตโม’ติฯ อิสฺสิก อิยอิฎฺฐา สราที ตโต (อญฺญโต) น โหนฺติ พหุลาธิการาฯ</p>


<h3>๖๖. ตสฺส</h3>
<p>ตสฺสาติ สามเญฺญน วุเตฺตปิ วิการสมฺพนฺธีเยว ฉฎฺฐิยโนฺต คยฺหติ, ฉฎฺฐิยนฺตสมฺพนฺธีเยว จ วิกาโร คยฺหติ สมฺพนฺธวสาติ ทเสฺสตุมาห ‘ยสฺสา’จฺจาทิฯ โกสการกปาณวิเสเสหิ กโต โกโสฯ ปาณโย สตฺตา, โอสโธฺยผลปากนฺตา, รุกฺขา ปุปฺผผลูปคาติ รุโกฺขสธีนํ ลกฺขณํ วทนฺติ ตลฺลกฺขเณเนตฺถ รุโกฺข สธโย น คยฺหนฺติ, กิญฺจรหิ โอสธิสเทฺทน ลตาทิปิ คยฺหติ, รุกฺขสเทฺทน (วนปฺป)ตโยปิ, วนปฺปตโย หิ ผลวนฺตา น ปุปฺผวนฺตาฯ กถํ คาวสฺส วิกาเร ปุริเส มโยจฺจาห- ‘อญฺญสฺมิ’นฺติอาทิฯ คาวสฺส อิทํ โคมยํฯ</p>


<h3>๖๗. ชตุ</h3>
<p>อุปปตฺยนฺตรนฺติ ปจฺจยโลปโต ยุตฺยนฺตรํฯ</p>


<h3>๖๘. สมู</h3>
<p>ตีสุตฺตเรสุ จ วตฺตเตติ สมฺพโนฺธฯ ราชญฺญมนุสฺสานมฺปิ ชาติยมปเจฺจ ญฺญสฺสปฺปจฺจยานํ วิธานา วุตฺตํ ‘โคตฺตปฺปจฺจยนฺตา’ติ อาห- ‘ราชญฺญานํ สมูโห’จฺจาทิฯ อุโกฺข อุสโภฯ โอโฎฺฐ ขรโต, อุรโพฺภ เมโส, เอวมิจฺจาทินา ‘อุกฺขานํ สมูโห’จฺจาทิฯ วากฺยมปทิสติฯ กากานํ สมูโหติ วิคฺคโห, ณิกอจิตฺตาติ อิมินา ณิโก อจิตฺตวาจ เกเหว ทิสฺสตีติ ญาเปติฯ อปูโป ปิฎฺฐปูโป, สํกุลนฺติ (คุฬ) มิสฺสกขชฺชกวิเสโสฯ</p>


<h3>๖๙. ชนา</h3>
<p>‘‘ตทสฺสฎฺฐานมีโย  จา’’ติ (๒-๘-๑๓) กจฺจายนสุตฺตสฺสาย มโตฺถ ‘‘ตทสฺสฎฺฐานมิเจฺจตสฺมิํ อเตฺถ ฉฎฺฐิยนฺตโต อียปฺปจฺจโย โหตี’ติฯ เตน มทนสฺส ฐานํ มทนียํ พนฺธนสฺส ฐานํ พนฺธนียํตฺยาทิกํ สาเธนฺติฯ อิธ ปน ตถาวิธสฺสาภาวา กถํ ตํ สิชฺฌตีตฺยาสงฺกิย ‘มทนีย’นฺติอาทิกํ วุตฺตํ, ตํ ทเสฺสตุมาห- ‘มทนียาทิปฺปสิทฺธิยา’จฺจาทิฯ สาธนกฺกมํ ทเสฺสตุมาห- ‘เอวมญฺญเต’จฺจาทิฯ</p>


<p>ฐานนฺติ การณํฯ ‘‘อุปมตฺถายิตตฺต’’นฺติ (๒-๘-๑๔) กจฺจายนสุตฺตสฺสายมโตฺถ ‘‘อุปมเตฺถ อายิตตฺตปฺปจฺจโย โหตี’’ติ เตน ธูโม วิย ทิสฺสตีติ ธูมายิตตฺตํ ติมิรมิว ทิสฺสตีติ ติมิรายิตตฺตํตฺยาทิกํ สาเธนฺตีติ วุตฺตนยเมวฯ ตมฺปิหจฺจาทิกํ ทฺวีสุ สาธนกฺกมทสฺสนํ, ธูโม วิย ทิสฺสตีติ ทสฺสิโต โย กมฺมโตฺถ โสปิ ธูมายีติ กตฺตุวเสน สกฺกา ปริกเปฺปตุนฺติ กตฺตุสาธนโต ธูมายิตสทฺทา สกเตฺถตฺตปฺปจฺจเยปิ ธูโม วิย ทิสฺสตีติ อเตฺถ อายิตตฺถปฺปจฺจเยปิ นาตฺถเภโท-ญฺญตฺรวจนิจฺฉาเภทาติ ทฎฺฐพฺพํ, ภาวโตฺถ ปน เตสํ ภาวปฺปธานวเสน ลพฺภติ, ธูมเสฺสว ทสฺสนนฺติ วิคฺคเห อายิตเตฺตน วาฯ</p>


<h3>๗๐. อิโย</h3>
<p>อญฺญสฺมินฺติ อญฺญสฺมิมฺปิ อเตฺถ อิโยติ โยชนาฯ</p>


<h3>๗๔. กถา</h3>
<p>ปวาเส ทูรคมเน สาธุ ปวาสิโก, อุปวาเส รตฺยโภชเน สาธุ อุปวาสิโกฯ</p>


<h3>๗๕. ปถา</h3>
<p>ปเถ สาธุ อุปาการกํ ปาเถยฺยํ, มโคฺคปกรณํ, สปติมฺหิ ธน ปติมฺหิ สาธุ อุปกรณํ สาปเตยฺยํ ธนํฯ</p>


<h3>๗๗. ราโย</h3>
<p>ตุมนฺตกิริยายาติ ฆาเตตุํ (ตฺยาทีตุ) มนฺตกิริยายฯ วา สโทฺท สมุจฺจโย, ฆาเตตุํ วาติอาทินา โยเชตโพฺพฯ</p>


<h3>๗๘. ตเม</h3>
<p>อิติสเทฺทน  พฺยวจฺฉินฺนมตฺถมุปทสฺสยมญฺญนาเปกฺขํ สปฺปธานํ มนฺตฺวาทิ วิธิมฺหิทมตฺถทฺวยํ พฺยาปารียติจฺจาห-‘เอตฺถ อสฺส อตฺถี’ติฯ นนุ จ ยํ ยสฺส โหติ ตํ ตสฺมิมฺปิ โหติ (ยํ ยสฺมิํ โหติ) ตสฺสาปิ ตํ โหติ เตเนว วุจฺจเต- ‘ฉฎฺฐีสตฺตมีนมวิเสโส’ติ, ตตฺรญฺญ ตรนิเทฺทเสเนว สิเทฺธ กิมตฺถมิห ฉฎฺฐีสตฺตมีนํ เภเทโนปาทานํ กรียตีติ วุจฺจเต-ยตฺราวยวาวยวิภาโว, ตเตฺถว ฉฎฺฐีสตฺตมีนมตฺถสฺส อวิเสโส  ยถา ‘รุเกฺขสาขา รุกฺขสฺส สาขา’ติฯ สสฺสามิภาวชญฺญชนกภาวาโท ตุ นาวสฺสมาธาราเธยฺยภาโวติ ทฺวินฺนเมวตฺถานมุปาทานนฺติฯ</p>


<p>นนุ จ สมฺภเว พฺยภิจาเร จ สติ วิเสสนํ สาตฺถกํ ภวติ ยถา ‘นีลมุปฺปล’นฺติ, เนวาตฺถิตฺตสฺสาตฺถิ พฺยภิจาโร, ตถา จ วุตฺตํ- ‘น สตฺตํ ปทโตฺถ พฺยภิจรตี’ติ, ตสฺมา พฺยเวเจฺฉชฺชาภาวา นิรตฺถกมตฺถีติวิเสสนนฺตฺยาห- ‘ปทตฺถเสฺส’จฺจาทิฯ สตฺตายํ อพฺยภิจาเร ปีติ สมฺพโนฺธฯ กาลนฺตรา พฺยภิจารตฺถมตฺถีติวิเสสนนฺติ ทเสฺสตุมาห- ‘กาเล’จฺจาทิฯ</p>


<p>นนุ จ สุเตฺตสุ กาโล ปธานํ น โหติ, ‘‘เตน กตํ กีตํ’’ตฺยาทินา หิ ปจฺจยโตฺถ ทสฺสิโต, ตถา หิ กายิกํวาจสิกํ ตฺยาโท น กาลสมฺปจฺจโย, เอวมิหาปิ สตฺตามเตฺต ภวิตพฺพํ, อตฺถีติ ตุ วตฺตมานสตฺตาย เอว ปริคฺคโห กถมวสียเต เยน กาลวิเสสนํ สิยาติฯ สจฺจํ, กินฺตุ ปทตฺถสฺส สตฺตาพฺยภิจาราภาเวปิ อตฺถีติวิเสสโนปาทานสามตฺถิยาตฺร วิสิโฎฺฐ สตฺตา อตฺถีติ วิเสสนเตฺตโนปาตฺตา, น สตฺตามตฺตนฺติ ปตียเต, สา ปน วิสิฎฺฐา สตฺตา สมฺปติสตฺตา, อตฺถิ จ ตสฺสา พฺยภิจาโร สามญฺญสตฺตายาติ ยุชฺชเตว วิเสสนวิเสสฺสภาโวติ มญฺญเตฯ อุปาธีติ วิเสสนํฯ</p>


<p>น ภุญฺชติจฺจาทิวิยาติ ยถา น ภุญฺชตีติ นญฺสฺส ปฎิเสธตฺตา วิรุทฺธตฺถปทสฺส สนฺนิธาเน-ตฺถนฺตรสฺส ปฎิเสธรูปสฺสตฺถสฺสาวคติ ปทนิพนฺธนสฺส วิธิโน อพาธิกา ภวติ, ตมิวากฺยโตฺถฯ อธิปฺปายตฺถ มาห-  ‘อตฺถิวจนิจฺฉาย โย วิสโย ตสฺส นิยโม’ติฯ กติ ปยสมฺภเว น ปน โคมา รุกฺขวาติ โยชนา, เตหีติ ปสํสาปหูเตหิฯ กกุเท อาวโตฺต กกุทาวโตฺต, นินฺทิโต กกุทาวโตฺต อสฺส อตฺถีติ กกุทาวตฺตีฯ กถํ นินฺทิตตฺตมสฺสิจฺจาห-‘กกุทา วโตฺต’จฺจาทิฯ สํสโตฺต ทโณฺฑ อสฺส อตฺถิจฺจเนน เคหฎฺฐิเตน วิชฺชมาเนนปิ ทเณฺฑน ทณฺฑีติ นาภิธียตีติ วทติฯ ทเพฺพภิเธเยฺยติ ชาติสนฺนิสฺสยโคปิณฺฑอสฺสปิณฺฑาทิสงฺขาเต ทเพฺพ-ภิเธเยฺย, ภวํ ภเวยฺยาติ ยทากทาจิ ภวโนฺต ยทิ ภเวยฺยฯ</p>


<h3>๗๙. วนฺตฺว</h3>
<p>ปญฺญวา ‘‘พฺยญฺชเน ทีฆรสฺสา’’ติ (๑-๓๓) รโสฺสฯ</p>


<h3>๘๐. ทณฺฑา</h3>
<p>เทฺว โหนฺตีติ อิโก อีเจติ เทฺว โหนฺติ, เอกเมกํวาติ อุภินฺนํฯ วาสโทฺท เทฺว โหนฺตีติ เอตฺถาปิ ทฎฺฐโพฺพฯ อุตฺตมีเณว ธนา อิโกติ คณสุตฺตํ วิวรติ ‘อุตฺตมีเณวา’ติอาทิฯ เกเนตฺถ สมาโสติ อาห- ‘สฺยาทิสฺยาทิเนกตฺถนฺติ สมาโส’ติฯ อุตฺตมีโณ ธนสามีฯ อสนฺนิหิเต อตฺถาติ คณสุตฺตํ, อสนฺนิหิเตตีมสฺส อตฺถํ วิวรติ ‘อปฺปเตฺต’ติฯ อสมฺปเตฺตติ อโตฺถฯ อสนฺนิหิเตติ จ อโตฺถ อิจฺจสฺส วิเสสนํฯ อตฺถนํ อสนฺนิหิเต อเตฺถ อาสิสนํ อโตฺถ, โส อสฺส อตฺถีติ อตฺถิโก อตฺถีฯ ตทนฺตาจาติ คณสุตฺตํ, อสนฺนิหิเตตฺยนุวตฺตเต, อสนฺนิหิโตปาธิกา อตฺถนฺตา จ อิก อีปฺปจฺจโย ภวตีตฺยโตฺถฯ วณฺณนฺตาอีเยวาติ คณสุตฺตํ, พฺรหฺมานํ เทวานํ วโณฺณติ วา สมาโสฯ หตฺถทเนฺตหิ ชาติยนฺติ คณสุตฺตํฯ</p>


<p>ชาติยนฺติ ปจฺจยวิเสสนํฯ วณฺณโต พฺรหฺมจาริมฺหีติ คณสุตฺตํฯ พฺรหฺมสเทฺทน นิยมวิเสโส วุจฺจติจฺจาห-‘วิเชฺช’จฺจาทิฯ ตสฺมิญฺจนิยมวิเสสจรเณ ติณฺณํ พฺราหฺมณาทีนเมวาธิกาโร, นสุทฺทสฺสาติ ทเสฺสโนฺต อาห- ‘ตเญฺจ’จฺจาทิฯ เตวณฺณิโก วณฺณีติ วุจฺจตีติ สมฺพโนฺธฯ ตีสุ วเณฺณสุ ภโว ตทโนฺตคธตฺตา เตวณฺณิโกติ ภวเตฺถ ณิโกฯ วณฺณสโทฺท พฺราหฺมณาทิวณฺณวจโนฯ ตตฺร พฺรหฺมจาริมฺหิตฺยเนน สุโทฺท พฺยวจฺฉิชฺชเตฯ</p>


<p>อถวา  พฺรหฺมนฺติ นิพฺพานํ ตทโตฺถ คโนฺถปิ, ตํ พฺรหฺมํ นิพฺพานํ ธมฺมํ วา เตปิฎกํ จรตีติ พฺรหฺมจารี, ยติฯ ยตโยปิ หิ วณฺณีติ พฺรหฺมจาริโนติ วุจฺจนฺติฯ วณฺณีลิงฺคีติ หิ วุเตฺต ติลิงฺควาติ อโตฺถฯ วณฺณ สโทฺท ปเนตฺถ ยถาวุตฺต พฺรหฺมปริยาโยฯ โปกฺขราทิโต เทเสติ คณสุตฺตํฯ เทโส เจตฺถ ยตฺถ(ตฺถิ โปกฺขราทีนิ โส)ฯ ปทุมคจฺฉ โปกฺขรณีนํ วาจกสฺสาติ อิมินา ปทุมานิ อสฺสํ สนฺตีติ ปทุมินีติ โปกฺขรณีปิ วุจฺจตีติ ทเสฺสติฯ นาวา อตฺถีติ นาวิโก, ยาคเม นาวายิโกฯ สุขทุกฺขา อี, พลา พาหูรุปุพฺพา เจติ จ คณสุตฺตานิฯ</p>


<h3>๘๒. มุขา</h3>
<p>อิหาปิ ปสเชฺชยฺย มธุ อสฺมิํ ฆเฎ อตฺถีติ เอตฺถาปิ ปโยเค มธุรนฺติ รปฺปจฺจโย ปาปุเณยฺย มธุมฺหิ อภิเธยฺยติ อธิปฺปาโยฯ น คจฺฉนฺตีติ นคาฯ ยชฺชปิ อูสวาจฺจาโท ปหูตาทิวิสยายาตฺถิตาย สมฺภโว, ตถาปิ ญุสาทิวโต ปจฺจย(ตฺถ)เตฺตน วจนิจฺฉาภาวา ญุสวา ฆโฎจฺจาทิ น สิชฺฌติ ตสฺมา ปหูตาทิวิสยาตฺถิตาสมฺภเวปิ ตํวโต-ตฺถสฺส ปจฺจย(ตฺถ)เตฺตน ญุสโร เทโสติ วตฺตุ มิจฺฉายํ ปจฺจโย ยถา สิยา อญฺญตฺรมาภวิเจฺจวมโตฺถ เวทิตโพฺพติ อาห- ‘อิติ’จฺจาทิฯ กุญฺชวาติเอตฺถ กุญฺชสโทฺท ติณลตาทฺยจฺฉาทิตปพฺพเตกเทเส วตฺตเตฯ</p>


<h3>๘๗. ปิจฺฉา</h3>
<p>ปเรหิ วาจาสทฺทา อาโล วิหิโต นินฺทายํ, เนห ตเถติ โจทนมุพฺภาวยติ ‘นินฺทาย’มิจฺจาทินาฯ</p>


<h3>๘๘. สีลา</h3>
<p>สีลมสฺส อตฺถิ, เกสา อสฺส สนฺตีติ วิคฺคโหฯ อณฺณา นิจฺจนฺติ นิจฺจวิธฺยุตฺถํ คณสุตฺตํฯ คาณฺฑีราชีหิ สญฺญายนฺติ สญฺญาวิสยนิยมนตฺถํ คณสุตฺตํฯ คณฺฑสฺส คณฺฑมิคสิงฺคสฺส อยํ คาณฺฑี, สา อสฺส อตฺถีติ คาณฺฑีโวฯ</p>


<h3>๙๐. สิสฺส</h3>
<p>สมสฺส อตฺถีติ สุวามี,สํ สกิยํฯ</p>


<h3>๙๑. ลกฺขฺยา</h3>
<p>อการาเทโส  จ ณสนฺนิโยเคนาติ อิมินา ยตฺถ ณกาโร ตเตฺถวายมการาเทโสติ ทเสฺสติฯ อุปาทานโตติ อิมินา นิสฺสยกรณเมโก สตฺถิโย ญาโยติ ทเสฺสติฯ อนฺตสฺส อวิธานสามตฺถิยาจาติ อิมินา สติปิ ปุพฺพโลเปน ปโยค นิปฺผตฺติยํ อการํ วิธาย ตสฺส โลโป นิรตฺถโกติ ทเสฺสติฯ ลกฺขี สิรี อสฺส อตฺถีติ ลกฺขโณฯ</p>


<h3>๙๔. อิมิยา</h3>
<p>กโปฺป โยคฺยตา อสฺส อตฺถีติ กปฺปิโย, ชฎา หานภาโค, เสนา อสฺส อตฺถีติ วิคฺคโหฯ</p>


<h3>๙๕. โตป</h3>
<p>‘โอหาก จาเค’ อิติ สกการสฺส หาธาตุโน ปโยเค โตปฺปจฺจยํ นิเสเธตฺวา‘สตฺถา หียเต สตฺถา หีโน’ติ อุทาหรณํ ทสฺสิตํฯ เตนาห- ‘สกฺกเตจฺจาทิฯ ทเสฺสตุํ ตติยมฺปนุทาหรณนฺติ สมฺพโนฺธฯ จีปฺปจฺจยาวสานานนฺติ ‘‘อภูตตพฺภาเว กราสภูโยเค วิการาจี’’ติ (๔-๑๑๙) วุโตฺต จีปฺปจฺจโย อวสาเน เย สนฺติ วิคฺคโหฯ ชาติยวชฺชิตานนฺติ ‘‘ตพฺพติ ชาติโย’’ติ (๔-๑๑๓) สุเตฺตน ชาติยปฺปจฺจเยน วชฺชิตานํฯ กจฺจายเน ตุ โตอาทีนํ วิภตฺติ สญฺญตฺตา น ตโต ปุน วิภตฺตุปฺปตฺติฯ</p>


<h3>๙๖. อิโต</h3>
<p>วุตฺติยํ ‘เอตสฺส ฎ เอต’ อิติ อโตอิจฺจตฺร เอตสฺส ฎาเทโส เอโตฺต อิจฺจตฺร เอตอาเทโสติ อโตฺถฯ</p>


<h3>๙๗. อภฺยา</h3>
<p>นนุ จ กิํ อิมินา สุเตฺตน, ปญฺจมฺยนฺตา ‘‘โต ปญฺจมฺยา’’ติ (๔-๙๕) ภวิสฺสติ, อปญฺจมฺยนฺตาตุ ‘‘อาทฺยาทีหี’’ติ (๔-๙๘) เนตเทวํ ทฎฺฐพฺพํฯ ‘‘โต ปญฺจมฺยา’’ติ (๔-๙๕) ปกติวิเสสานมปรามาสโต กุโตจิ ปญฺจมฺยนฺตา โหตุ, อปญฺจมฺยนฺตา ปน ‘‘อาทฺยาทีหี’’ติ สุเตฺต สสงฺขฺยสฺสาทิสทฺทสฺส  คหเณน ตํสทิสา สสงฺขฺยาเอโวปลกฺขียนฺตีติปิ วิญฺญาเยยฺย ตโต อปญฺจมฺยเนฺตหิ อภฺยาทีหิ โต น สิยาติ อภิโตจฺจาทิ น สิชฺฌตีติ ‘‘อภฺยาทีหี’’ติ สุตฺตนฺติ ทฎฺฐพฺพํฯ</p>


<h3>๙๘. อาทฺยา</h3>
<p>นนุ จ โตอิเจฺจว สามเญฺญน สุตฺติเต ยโตกุโตจิ ปญฺจมฺยนฺตา วา อปญฺจมฺยนฺตา วา พหุลํ วา โตมฺหิ อิฎฺฐปฺปสิทฺธีติ กิํ อาทฺยาทีหีติ สุเตฺตนาติ สจฺจํ, ตถาปิ วิภาเคน ทสฺสิเต วิภาคโส วิเสสาวสาโย สิยาติ น โทโสติฯ ยนฺติ ปฐมนฺตา โตมฺหิ ยโตฯ</p>


<h3>๑๐๐. กเตฺถ</h3>
<p>ปุเพฺพเนวาติ ‘‘สพฺพาทิโต’’ (๔-๙๙) จฺจาทินาวฯ เอตสฺสาติ เอตสทฺทสฺส, อิมสฺสาติ อิมสทฺทสฺสฯ</p>


<h3>๑๐๑. ธิ</h3>
<p>วาวิธานาติ วิกเปฺปน ธิปฺปจฺจยสฺส วิธานาฯ</p>


<h3>๑๐๒. ยา</h3>
<p>ยตฺราติ วุเตฺต ยตฺถาติ อุปฺปลกฺขิตเมว สิยาติ น วุตฺตํฯ เอวมุปริปิฯ</p>


<h3>๑๐๔. กุหิํ</h3>
<p>หิญฺจนํ วิธียเต ‘‘หิํ หํ หิญฺจน’’นฺติ (๒-๕-๙) สุเตฺตนฯ หิญฺจิอาทีนนฺติ หิญฺจิทาจิรหจิอาทีนํฯ</p>


<h3>๑๐๕. สเพฺพ</h3>
<p>เอตสฺมิํ กาเล เอกทาอิจฺจาทิ ทฎฺฐพฺพํฯ</p>


<h3>๑๐๖. กทา</h3>
<p>กุทาสโทฺท จนํสทฺทโยเคว ทิสฺสติ กุทาจนนฺติฯ</p>


<h3>๑๐๗. อชฺช</h3>
<p>นิมิตฺตนิมิตฺตีนนฺติ การณการิยานํ, สมาเนติ สาธารเณฯ สมานเมว โพเธติ ‘ตํยเถ’จฺจาทินาฯ เอตฺถ ปน มมฺมตาฬนํ นิมิตฺตํ ปาณ หรณํ  นิมิตฺตี, ตสฺสาติ อนชฺชตนสฺสฯ อุปริ ตฺยาทิกเณฺฑ กรหสโทฺท ตุ จิสทฺทสํยุโตฺตว ทิสฺสติ กรหจีติฯ</p>


<h3>๑๑๐. ธาสํ</h3>
<p>สงฺขฺยาวาจิโน สทฺทา สงฺขฺยาสเทฺทน คหิตาติ อาห- ‘อเตฺถ’จฺจาทิฯ ปกาโร ทพฺพคุณธิสโยปิ อตฺถิ, ตตฺถ ยทิ โสปิ คเยฺหยฺย ทพฺพ คุณานํ ลิงฺคสงฺขฺยาหิ โยคา ธาปฺปจฺจยนฺต(มฺปิ ตพฺพิสโยเยเวติ)  (ปการวาจกลิงฺคสงฺขฺยาหิ โยคา) อลิงฺคมสงฺขฺยญฺจ  น สิยา, เอวญฺจ สตฺยพฺยยตฺตมภิมตนฺตสฺส น สิยา, ตญฺจิฎฺฐํ, กิริยาวิสเย ตุ ตสฺมิํ คยฺหมาเน เอกธาภุญฺชติ ทฺวิธาภุญฺชติ ทฺวิธาคจฺฉติจฺจาโท โภชน คมนาทิกิริยาย สพฺพถา ลิงฺคสงฺขฺยาหิ โยคาภาวา ยถาวุตฺต โทโส น สิยาติ ปาณินียวุตฺติกาเรน ชยาทิเจฺจน กิริยา วิสโยเยเวตฺถ ปกาโร คหิโตฯ ตมฺปติ อาห- ‘ทเพฺพ’จฺจาทิฯ กสฺมา ปเนวมาหาติ อาห- ‘นวธาทพฺพ’มิจฺจาทิฯ ‘‘นวธา ทพฺพํ, พหุธา คุโณ’’ติ เวเสสิกานํ สเงฺกโตฯ</p>


<p>ตตฺถ ปุถพฺยาโปเตโชวายฺวากาสกาลทิสาตฺตมนานีติ นว ทพฺพานิฯ รูป รส คนฺธ ผสฺส สงฺขฺยาปริมาณ ปุถุตฺตสํโยควิภาค ปรตฺตาปรตฺตพุทฺธิสุขทุเกฺขจฺฉาโทสปยตนา จ คุณา, จสเทฺทน คุรุตฺต ทวตฺตสิเนหสงฺขารธมฺมาธมฺมสทฺทา เจติ จตุพฺพีสติ พหุธา คุโณฯ อตฺราปิ ยถาวุตฺตกาสิกาวุตฺติยา ปญฺจิกากาเรน ชินินฺทพุทฺธินา นวธา ทพฺพํ พหุธา คุโณตฺยตฺราปิ ‘‘กิริยาชฺฌาหริตพฺพา นวธา ทพฺพํ พหุธา คุโณ อุปทิสียติ วิญฺญายติ พฺยาขฺยายเต วิชฺชเตวา’’ติ กิริยาวิสโยเยว ปกาโร ปฎิปาทิโต, ปโยคทสฺสนโต พฺยวเจฺฉชฺชภาวา สพฺพตฺถ กิริเยเวติ วิเสสโนปาทานมยุตฺตนฺติ สมฺพโนฺธฯ</p>


<p>นวธา ทพฺพํ พหุธา คุโณติ ปโยคทสฺสนโต ทพฺพคุณวิสยานมฺปการานํ คยฺหุปคตฺตา พฺยวเจฺฉทยิตพฺพานํ ทพฺพคุณวิสยานมฺปการานํ ภาวา สพฺพสฺมิํ ทพฺพคุณวิสเย ชินินฺทพุทฺธินา วุตฺตนเยน กิริยา  อเตฺถวาติ กิริยาวิสโยว ปกาโร คยฺหตีติ วุตฺติการ ปญฺชิกาการานํ วิเสสโนปาทานมยุตฺตนฺติ อโตฺถฯ</p>


<p>ตโตเยวาติ ยโต วิเสสโนปาทานมยุตฺตํ ตโตเยว ทฺวีหิจฺจาทิกมาเหติ อโตฺถฯ อยเมตฺถาธิปฺปาโย ‘‘ทฺวิธา กโรตีติ กิริยาปโยเคปิ ปกาโร ทพฺพคุณวิสโย… ทพฺพวิสยสฺส คุณวิสยสฺส วา ทฺวิธาภาวสฺส กรียมานตฺตา, นตุ กิริยาวิสโย… ทฺวิธาภาวสฺส กรณกิริยาวิสยเสฺสตฺถ วตฺตุมนิจฺฉิตตฺตาฯ ตโตเยว กิริยาปกาโรปาทาเน  อตฺร ธาปฺปจฺจยนฺตปฺปโยโค น สิยาติ วิญฺญาเปตุํ ‘ทฺวีหิ’จฺจาทิกมาเห’’ติ เตนาห‘อเตฺร’จฺจาทิฯ</p>


<p>ทพฺพคุณวิสเย ปกาเร คยฺหมาเน โยยํ โทโส สมฺภาวิโต ปเรหิ, ตํ ทานิ นิรากตฺตุมาห ‘สติปิเจ’จฺจาทิฯ สภาวโต อลิงฺคมสงฺขฺยญฺจาติ สมฺพโนฺธ, สงฺขฺยนฺตราปาทเน คมฺยมาเน ธาปฺปจฺจโย วิหิโต ปาณินิเยหิ, ตทาห- ‘ทพฺพเสฺส’จฺจาทิ สงฺขฺยานฺตราปาทเนปีติ ปุพฺพํ ยา ววตฺถิตา สงฺขฺยา, ตโต- ญฺญํ สงฺขฺยานฺตรํ ตสฺสาปาทนํ กรณํ สงฺขฺยนฺตราปาทนํ, ตสฺมิมฺปีติ อโตฺถฯ</p>


<h3>๑๑๓. ตพฺพ</h3>
<p>โส ปกาโร อสฺสาติ ตพฺพา, ตสเทฺทน ปการสฺส ปรามฎฺฐตฺตา ตพฺพตีเตตฺถ ปการวตีติ อโตฺถ วุโตฺตติ อาห- ‘ตสเทฺทเน’จฺจาทิฯ ปการวตีติ ปการวติ อเตฺถฯ มุทุปฺปการวา มุทุชาติโยฯ</p>


<h3>๑๑๕. กติ</h3>
<p>กิํ สงฺขฺยานมฺปริมาณเมสนฺติ อเตฺถ ‘‘กิมฺหา รติ รีวรีวตก ริตฺตกา’’ติ (๔-๔๔) สุเตฺตน รติปฺปจฺจยํ วิธาย กตีติ สิทฺธตฺตา วุตฺตํ- ‘สงฺขฺยาปริมาณวิสเย สาธิตตฺตา’ติ, กติ จ โส สงฺขฺยา ปริมาณวิสยตฺตา สงฺขฺยา เจติ กติสงฺขฺยา, ตายฯ</p>


<h3>๑๑๖. พหุ</h3>
<p>ปจฺจาสตฺตีติ สมฺพนฺธิมฺหิ เอกมฺหิ ทสฺสิเต ทฺวิฎฺฐตฺตา สมฺพนฺธสฺส ปโร สมฺพนฺธี  วิญฺญายมาโน ปโรว วิญฺญายติ ยุตฺติโตติ ‘สมฺพนฺธโตวา’ติ วุตฺตํฯ</p>


<h3>๑๑๗. สกิํ</h3>
<p>นิปาตนสฺสาติ สกินฺติ นิปาตนสฺสฯ</p>


<h3>๑๑๘. โส</h3>
<p>ขณฺฑํ ขณฺฑํ ขณฺฑโส, ปุถุ ปกาโร ปุถุโสฯ</p>


<h3>๑๑๙. อภู</h3>
<p>นนุ จ อภวนนฺนาม สพฺพถา อนุปฺปตฺติยา วา อวตฺถนฺตเรน วา, ตถา สตฺยภูตสโทฺท-นุปฺปนฺนมตฺตวจโนปีติ กถมภูตสโทฺท-วตฺถนฺตเร นาภูเต วุโตฺตจฺจาห- ‘อภูตสฺสิ’จฺจาทิฯ กถมวตฺถาว ตสเทฺทน ปรามสียตีติ เจ อภูตสโทฺท ยทฺยนุปฺปนฺนวาจี สิยา, ตทา ตสทฺทปฺป โยโคเยว น สิยา… ตสเทฺทนาภูตเสฺสว คหณโต, อภูตภาเวจฺจาทินา สุตฺติตํ สิยา, เตน ตสทฺทปฺปโยคสามตฺถิยา อวตฺถาว ตสเทฺทน ปรามสียติ, ตปฺปรามฎฺฐญฺจาวตฺถนฺตรมภูต สโทฺท อเปกฺขเต, เตนาห- ‘ตพฺภาเวติวจนา’อิจฺจาทิฯ ภวนํ ภาโว ตาย อวตฺถนฺตเร ภาโว ตพฺภาโว ตสฺมิํฯ เตนาห ‘อภูตเสฺส’จฺจาทิฯ ภาเวติ วิสยสตฺตมี, สํสตฺตมี วาติ อาห- ‘วิสเย คมฺมมาเน วา’ติฯ กุณฺฑลเตฺตนาติ กุณฺฑลสภาเวนฯ</p>


<h3>๑๒๐. ทิสฺส</h3>
<p>ทิสฺสนฺตีติ วุเตฺต ปโยเค ทิสฺสนฺตีติ อยมโตฺถ วิญฺญายตีติ อาห ‘ทิสิ’จฺจาทิ, อิทํ สุตฺตํ วิชฺฌงฺค ปริภาสา ภวตีติ เสโสฯ ‘‘โณวา-ปเจฺจ’’ติอาทินา (๔-๑) สุเตฺตน วุเตฺตสฺวเนกวิเธสุ อเตฺถสุ ปริ สมนฺตโต ภาสตีติ ปริภาสา, วิธิโน ปจฺจยสฺส องฺคภูตา ปริภาสา วิชฺฌงฺคปริภาสาฯ วิธิเยวาติ สุตฺตมิทนฺติ สมฺพโนฺธฯ วกฺขมานสุตฺตทฺวยนฺติ ‘‘อญฺญสฺมิํ สกเตฺถ’’ติ สุตฺตทฺวยํฯ</p>


<h3>๑๒๕. สํโย</h3>
<p>อนฺตรสโทฺท-เนกโตฺถปีหานฺตราฬวาจี มชฺฌวาจี คยฺหติ, น วิชฺชเตนฺตรเมสนฺติ อนฺตราฬมตฺตปฎิเสเธปโยชนํ นตฺถีติ กตฺวานฺตรา ฬฎฺฐสฺสาภาวานฺตราฬํ  นตฺถีตฺยุปจรียติ, เอวญฺหิ โลเก ปยุชฺชเต ‘อนนฺตรา อิเม คามา อนนฺตรา อิเม ปาสาทา’ติ อนฺตราฬคตสฺส ญฺญสฺส คามสฺสญฺญสฺส ปาสาทสฺส วาภาวา ตถา พฺยปทิสียเต, ตเถวมิหาปฺยนฺตราฬคตสฺสญฺญสฺส พฺยญฺชนสฺสาภาวา อนนฺตรา อิตฺยุจฺจเนฺต, อถวานฺตรสโทฺท พฺยวธานวาจี พฺยวธานาภาวโต-นนฺตรา อิติ วุจฺจเนฺตฯ อนฺตรํ กโรตีติ วา ขาทิอิปฺปจฺจยํ  วิธาย อนฺตรายติ พฺยวธานํ กโรตีติ กตฺตริ อปฺปจฺจยํ วิธาย อนฺตโร พฺยวธายโก นเตฺถเตสนฺติ อนนฺตราฯ ยถา ‘รุกฺขา วนเนฺต’ตฺถ รุกฺขา สมุทิตาเวกวนพฺยปเทสํ ลภเนฺต, ตถาตฺราปิ พฺยญฺชนา สมุทิตาเวเต สํโยคพฺยปเทสโคจรตฺตํ ปฎิปชฺชเนฺตฯ</p>


<p>สํโยโคติ หิ สมุทายปฺปธาโน นิเทฺทโส พฺยญฺชนาตฺยวยวปฺปธาโน, ตสฺมา พฺยญฺชนาติ พหุวจเนน สํโยโคติ เอกวจนนิเทฺทโส ฆฎเต, นนุ จ วณฺณานมุจฺจาริตปฺปธํสิตฺตา โยคปชฺชมฎฺฐิตมานานํ น สมฺภวติ สมุทายตฺตนฺติ สมุทายตฺตมยุตฺตนฺติ นายุตฺตํ, ตถาหิ อุตฺตรุตฺตรคฺคาหินิ พุทฺธิ ปุพฺพปรีภูเต พฺยญฺชนาวยเว สมุทายรูเปน สงฺกเปฺปนฺตี สมุทายโวหารมฺปวตฺตยีติฯ</p>


<p>ณานุพเนฺธติ ทิติสทฺทสฺส สํโยคาวิสยตฺตา เทโจฺจติ ‘สรานมาทิสฺสา’ติ วิสโย, อุฬุมฺปสทฺทสฺส สํโยควิสยตฺตา โอฬุมฺปิโกติ เอตสฺส วิสโยติ ตตฺถ ราฆโว เวนเตโยฺย เมนิโก เทโจฺจ โทสคฺคานฺติ รูปานิฯ อิธ ตุ โอฬุมฺปิโก โกณฺฑโญฺญติ ยุชฺชนฺติฯ เตเนว จ ตตฺถ ปญฺจิกา เอตฺถ, เอตฺถ จ ปญฺจิกา ตตฺถ อุปเนตพฺพาติฯ</p>


<h3>๑๒๗. โกส</h3>
<p>โกสชฺชนฺติ เอตฺถ ตสฺส ชตฺตญฺจ นิปาตนา, อชฺชวนฺติ เอตฺถฺห ‘‘อุวณฺณสฺสา วว สเร’’ติ (๔-๑๒๙)ฯ</p>


<h3>๑๓๕. โชวุ</h3>
<p>ยการสฺส ทฺวิเตฺต เชโยฺยฯ</p>


<h3>๑๓๗. กณ</h3>
<p>อติสเยน อโปฺป, อติสเยน ยุวาติ วิคฺคโหฯ</p>


<h3>๑๓๙. เฑส</h3>
<p>สติสฺสาติ  วุเตฺต สติสโทฺท วิญฺญายติ สตฺยเนฺตปิ วิเสสนเตฺตน วตฺตุมิจฺฉิเตสตฺยโนฺต กถํ วิญฺญายติจฺจาสงฺกิย ‘‘สงฺขฺยาย สจฺจุตีสาเส’’จฺจาทินา (๔-๕๐) สตฺยนฺตาทีหิ โฑ วิหิโต, ตสฺมิญฺจ เฑตินิมิเตฺตโนปาทิเนฺน ตทุปาทานสามตฺถิยาสตฺยโนฺตว วิญฺญายตีติ ทเสฺสตุมาห- ‘เฑติ นิมิโตฺตปาทานา’ติอาทิฯ</p>


<h3>๑๔๒. อธา</h3>
<p>ธาตุโต อโญฺญ สโทฺท อธาตุ ตสฺสฯ ปญฺจิกายมฺปน ปกติปิ สโทฺทเยวาติ ธาตุโตอิจฺจาทินา อธาตุสทฺทสฺส อตฺถมตฺตํ วุตฺตํฯ</p>


<p>ตสฺสาติ อธาตุปฺปกติยา, อธาตุสทฺทสฺสาติ วุตฺตํ โหติฯ เตนจาติ กกาเรน จ, ตสฺมาติ เตน การเณนฯ ปุพฺพคฺคหณมนฺตเรนาติปาณินินา อิการาเทสวิธายเก อิมสฺมิํเยว สุเตฺตกการโต ปุพฺพสฺส อิการาเทสวิธานตฺถํ ปุพฺพคฺคหณํ กตํ, ตํ ปุพฺพสฺสาติวจนํ วินาติ อโตฺถฯ สเจติอาทินา กถยตีติ สมฺพโนฺธฯ ‘‘พฺยญฺชเน ทีฆรสฺสา’’ติ (๑-๓๓) รโสฺส วุโตฺต, อสฺสาติ ชาตินิเทฺทเส ตุ อาการสฺสจิกาโร ภวเตฺยว, สิยา เอตนฺติ พหุปริพฺพาชกาติ เอตํ รูปํ โหติฯ สฺยาทฺยตฺร พฺยวหิโต… กการโต ปุเพฺพ สฺยาทิ, น สฺยาทิ กการา ปโรติฯ</p>


<p>นนุ จ อสฺยาทิโตติ เอตฺถ ปสชฺชปฺปฎิเสโธ นญ กสฺมา คหิโต, น ปริยุโทโสติ อาสงฺกิย ปริยุทาเสสฺมิํ คหิเต สติ โทสํ วตฺตุมารภเต ‘ปริยุทาเส’อิจฺจาทินาฯ สฺยาทิโตติ สฺยาทฺยนฺตโต ปริพฺพาชกสทฺทโตฯ ปริพฺพาชกสโทฺทหิ สฺยาทฺยโนฺต วาเกฺย สฺยาทฺยนฺตตฺตา, เตเนว วกฺขติ- ‘ปริพฺพาชกสทฺทโต เอตฺถ สฺยาทฺยุปฺปตฺตี’ติฯ อสฺยาทิสฺมา ปโรติ กตฺวา พหุปริพฺพาชกสทฺทโต น สฺยาทฺยุปฺปตฺตีติ สมฺพโนฺธฯ</p>


<p>ตโตจาติ พหุปริพฺพาชกสทฺทโต จฯ ปสชฺชปฺปฎิเสเธน นญสเทฺทน  อญฺญปทตฺถสมาเสปิ สิยาว โทโสติ ทเสฺสโนฺต อาห- ‘อวิชฺชมาโนสฺยาทิ’จฺจาทิฯ</p>

</p>

</p>





