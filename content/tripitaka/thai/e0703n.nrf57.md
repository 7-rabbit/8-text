<h1>อฎฺฐปญฺญาสติม ปริเจฺฉท</h1>
<h3>โลกสาสน สํคหกรโณ</h3>
<ol>
<li>
วิจินิตฺวา กุลีเน โส, ชเน สเพฺพ สมาทิย;  
  
สการกฺขาย โยเชสิ, ยถาจารํ มหีปติฯ  
</li>
  
<li>
อุจฺจํ ปุลตฺถินคเร, ปาการํ การยี ถิรํ;  
  
เนกโคปุรสํยุตฺตํ, ยุธากมฺมสุรญฺชิตํฯ  
</li>
  
<li>
สมนฺตายตวิตฺถิณฺณ-คมฺภีรปริขายุตํ;  
  
อุจฺจปตฺถณฺฑิโลเปตํ, ทุปฺปธํสมราติหิฯ  
</li>
  
<li>
อุปสมฺปทกมฺมสฺส, คณปูรกภิกฺขูนํ;  
  
อปฺปโหเนกภาเวน, สาสนฐิติมานโสฯ  
</li>
  
<li>
อนุรุทฺธนรินฺทสฺส, สหายสฺสาถ สนฺติกํ;  
  
รามญฺญวิสยํ ทูเต, เปเสตฺวา สหปาภเตฯ  
</li>
  
<li>
ตโต อาณาปยิตฺวาน, ปิฎกตฺตยปารเค;  
  
โส สีลาทิคุณาวาเส, ภิกฺขโว เถรสมฺมเตฯ  
</li>
  
<li>
เต อุฬาราหิ ปูชาหิ, ปูชยิตฺวา นริสฺสโร;  
  
ปพฺพชฺชา อุปสมฺปตฺติ, การยิตฺวา อเนกโสฯ  
</li>
  
<li>
ปิฎกตฺตยญฺจ พหุโส, กถาเปตฺวา สวณฺณนํ;  
  
ลงฺกาโย’สกฺกมานํ โส, โชตยี ชินสาสนํฯ  
</li>
  
<li>
ปุตตฺถินครสฺสโนฺต  
, ปเทสสฺมิํ ตหิํ ตหิํ;  
  
วิหาเร การยิตฺวาน, พหุเก สุมโนหเรฯ  
</li>
  
<li>
ภิกฺขโว ตตฺถ วาเสตฺวา, นิกายตฺตยวาสิโน;  
  
ปจฺจเยหิ อุฬาเรหิ, สนฺตเปฺปสิ จตูหิปิฯ  
</li>
  
<li>
ผลิกตฺถมฺภกจารุ-ปาการปริขายุตํ;  
  
ปญฺจภูมกปาสาท-ปวเร โน’ปโสภิตํฯ  
</li>
  
<li>
สมสนฺตา วาสปนฺตีหิ, สุภาหิ สุวิราชิตํ;  
  
นิรกิณฺณมสมฺพาธ วรภาสุร โคปุรํฯ  
</li>
  
<li>
วิหารํ การยิตฺวาน, วตฺถุตฺตยปรายโน;  
  
นิกายตฺตยวาสิสฺส, ภิกฺขุสงฺฆสฺส’ทาสิโสฯ  
</li>
  
<li>
สงฺฆสฺส ปากวฎฺฎตฺถํ, รฎฺฐํ ทตฺวา’ฬิสารกํ;  
  
สกลํ สนฺนิวาสีหิ, เนตฺติเกหิ สเหว โสฯ  
</li>
  
<li>
เนกสตานิภิกฺขูนํ, วาสยิตฺวาน ตตฺถ โส;  
  
สตตํ สมฺปวเตฺตสิ, อุฬารํ จตุปจฺจยํฯ  
</li>
  
<li>
ทาฎฺฐาธาตุฆรํจารุ, การยิตฺวา มหารหํ;  
  
ทาฐาธาตุสฺส นิจฺจํ โส, มหามหมการยิฯ  
</li>
  
<li>
คณสงฺคณิกา’เปโต, โปตฺถกํ ธมฺมสงฺคณิํ;  
  
ปริวเตฺตสิ โสปาโต, สุนฺทเร ธมฺมมนฺทิเรฯ  
</li>
  
<li>
นจฺจาทิคนฺธมาลาทิ-เนกปูชมฺปวตฺติย;  
  
สีเรน สทฺธาสมฺพโนฺธ, สมฺพุทฺธมภิวนฺทติฯ  
</li>
  
<li>
ชมฺพุทีปาคเต จาค, สูโร โส ภุวิริสูรโย;  
  
ตเปฺปสิ ธนทาเนน, ทานิเยเนก โส วิภูฯ  
</li>
  
<li>
สทฺธมฺมกถิกานํ โส, ปูชา กตฺวาน เนกโส;  
  
เทสาเปสิจ สทฺธมฺมํ, สทาธมฺมคุเณ รโตฯ  
</li>
  
<li>
ติกฺขตฺตุํ โส ตุลาภาร-ทานํ ทิเนสุ ทาปยิ;  
  
อุโปสถํ โวปวสิ, สุวิสุทฺธมุโปสเถฯ  
</li>
  
<li>
อทา ทณฺฑิสฺสรํ ทาน-มนุสํวจฺฉรํ วิภู;  
  
ปิฎกตฺตยํ ลิขาเปตฺวา, ภิกฺขุสงฺฆสฺส ทาปยิฯ  
</li>
  
<li>
มหคฺฆมณิมุตฺตาทิ-รตนานิ  
สเปสิย;  
  
ชมฺพุทีเป มหาโพธิํ-เนกกฺขตฺตุม ปูชยิฯ  
</li>
  
<li>
กณฺณาฎภูมิปาเลน, โจฬรญฺญา จ เปสิตา;  
  
ทูตามหนฺตมาทาย, ปณฺณาการมิธาคตาฯ  
</li>
  
<li>
อทฺทสํสุ มหีปาลํ, ตโต โส ตุฎฺฐมานโส;  
  
เตสํ อุภินฺนํ ทูตานํ, กตฺตพฺพํ สาธุการิยฯ  
</li>
  
<li>
เตสุ อาโท’ว กณฺณาฎ-ทูเตหิ สห เปสิย;  
  
ทูเต สกีเย กณฺณาฎ-นิกฎํ สารปาภเตฯ  
</li>
  
<li>
อตฺตโน วิสยํ ปเตฺต, โจโฬ สีหฬ ทูตเก;  
  
สหสา กณฺณนาสาสุ, ปาปยิํสุ วิรูปตํฯ  
</li>
  
<li>
สมฺปตฺตวิปฺปการาเก, อิธาคนฺตฺวาน ราชิโน;  
  
กถยิํสุ ตทา สพฺพํ, โจเฬน กตมตฺตนิฯ  
</li>
  
<li>
อุทฺทิปิตาภิมาโน โส, สกลามจฺจมชฺฌโค;  
  
อวฺหาย ทมิเฬ ทูเต, อิติ โจฬสฺส สนฺทิสิฯ  
</li>
  
<li>
เสนํ วินา’ว เอกสฺมิํ, ทีเป มเชฺฌ มหณฺณเว;  
  
พาหาพลปริกฺขาวา, โหตุโน ทฺวนฺทยุทฺธโตฯ  
</li>
  
<li>
พลํ สนฺนยฺห สกลํ, รเชฺช ตุยฺหํ มมา’ถ วา;  
  
ตวา’ภิมต โทสมฺหิ, สงฺคาโม วา กรียตํฯ  
</li>
  
<li>
มยา วุตฺตกฺกเมเนว, วตฺตโพฺพ โว ชนาธิโป;  
  
อิติ วตฺวาน เต ทูเต, อิตฺถลงฺการ มณฺฑิเตฯ  
</li>
  
<li>
วิสฺสชฺชิย ลหุํโจฬ-มหีปาลสฺส สนฺติกํ;  
  
ตโต เสนงฺคมาทาย, อนุราธ ปุรํ คมิฯ  
</li>
  
<li>
มตฺติกาวาฎติเตฺถ จ, มหาติเตฺถ จ เปสยี;  
  
โจฬรฎฺฐํ’ว คนฺตฺวาน, ยุชฺฌิตุํ เทฺว จมูปติฯ  
</li>
  
<li>
สชฺชเนฺตสุ จมูเปสุ, นาวาปาเถยฺยกานิ จ;  
  
ยุทฺธตฺถาย พลํ โจฬ-รฎฺฐเปสนการณาฯ  
</li>
  
<li>
ตทา ติํสติเม วเสฺส, เวฬกฺการสนามกา;  
  
พลกายา ตหิํคนฺตุ-มนิจฺฉนฺตา วิโรธิโนฯ  
</li>
  
<li>
มาเรตฺวาน อุโภ เสนา-นาเถ มตฺตคชาวิย;  
  
สมนฺตโต วิลุมฺปิํสุ, ปุลตฺถิปุรมุทฺธตาฯ  
</li>
  
<li>
ปุเตฺตหิ  
ตีหิ สหิตํ, ราชิโน จ กณียสิํ;  
  
คณิตฺวา สหสา ราช-ปาสาทํ จาปิ ฌาปยุํฯ  
</li>
  
<li>
ราชา นิกฺขมฺม ขิปฺปํ โส, คนฺตฺวา ทกฺขิณปสฺสกํ;  
  
เสเล วาตคิริวฺหสฺมิํ, สารํ ภณฺฑํ ฐปาปิยฯ  
</li>
  
<li>
วีรพาหุปราเชน, สีหวิกฺกมสาลินา;  
  
มหตา จ พโลเฆน, สมนฺตา ปริวาริโตฯ  
</li>
  
<li>
ปุลตฺถิปุรมาคมฺม, วเตฺตโนฺต ทารุณํ รณํ;  
  
ปลาเปสิ ขเณเนว, พลกาเย สมาคเตฯ  
</li>
  
<li>
มาริตาน จมูปาน-มฎฺฐิสงฺฆาฎธิฎฺฐิตํ;  
  
ปริกฺขิปิตฺวา จิตกํ, เวริภูเต พลาธิเปฯ  
</li>
  
<li>
พนฺธยิตฺวาน ขาณุมฺหิ, ปจฺฉา พาหํ สุพนฺธนํ;  
  
ปริโต วิปฺผุรนฺตีหิ, อคฺคิชาลาหิ ฌาปยิฯ  
</li>
  
<li>
ฆาเตตฺวา ตตฺถ มานีตํ, คามานิ ธรณีปติ;  
  
อกาสิ ลงฺกาวสุธํ, สพฺพถา วีตกณฺฎกํฯ  
</li>
  
<li>
ยุชฺฌิตุํ สห โจเฬน, ราชา อตฺตกตาวธิํ;  
  
อนติกฺกมฺม โส ปญฺจ-จตฺตาลีสมฺหิ วจฺฉเรฯ  
</li>
  
<li>
สนฺนทฺธํ พลมาทาย, คนฺตฺวา สาครปฎฺฎนํ;  
  
ตสฺสาภิคมนํ ปสฺสํ, กญฺจิกาลํ ตหิํ วสํฯ  
</li>
  
<li>
อนาคตตฺตา โจฬสฺส, ตสฺส ทูเต วิสฺสชฺชิย;  
  
ปุนาคนฺตฺวา วสีราชา, ปุลตฺถินคเร จิรํฯ  
</li>
  
<li>
มหาเหฬิ สเรหรุ, มหาทตฺติกนามิกา;  
  
กฎุนฺนรูปณฺฑวาปี, กลฺลคลฺลิก นามิกาฯ  
</li>
  
<li>
เอรเณฺฑคลฺลวาปี จ, ทีฆวตฺถุกวาปิกา;  
  
มณฺฑวาฎกวาปี, จ, กิตฺตคฺคโพธิปพฺพตาฯ  
</li>
  
<li>
วลาหสฺส มหาทารุ, คลฺลกุมฺภีลโสพฺภกา;  
  
ปตฺตปาสาณวาปี จ, วาปี จ กาณนามิกาฯ  
</li>
  
<li>
เอตา จญฺญา จ โส ฉินฺน-มริยาทา วาปิโย พหู;  
  
พนฺธาเปสิ สทาทีน-สเตฺต พทฺธ หิตาสโยฯ  
</li>
  
<li>
ภูมิโนฺท  
กนฺทรา-คงฺคา-นทีสุ จ ตหิํ ตหิํ;  
  
สุภิกฺขํ การยี รฎฺฐํ, พเนฺธตฺวา’วรณานิ โสฯ  
</li>
  
<li>
วิหารา’ภยจาริตฺต-เภทินิํ มหิสํสก;  
  
ปริหาเร สพฺพโสจฺฉิชฺช-คาหยิตฺวา คลมฺหิ ตํฯ  
</li>
  
<li>
ปุรมฺภา พหิ กาเรตฺวา, มหาสงฺฆํ ขมาปิย;  
  
ปกาเสสิ จ โลกสฺส, สงฺฆคารวมตฺตโนฯ  
</li>
  
<li>
มหาคาเม นิกายานํ, ติตเย โจฬนาสิเต;  
  
ธาตุคเพฺภ จ พเนฺธสิ, ถูปารามทฺวเย’ปิ จฯ  
</li>
  
<li>
มาตุยา’ฬาหณฐาเน, ตเถว ปิตุโนปิ จ;  
  
อกา ปญฺจ มหาวาเส, ตถา พุทลวิฎฺฐิยํฯ  
</li>
  
<li>
ปณฺฑวาปี จ ปาฐีโน, รกฺขเจติยปพฺพโต;  
  
ตเถว มณฺฑลคิริ-มธุตฺถลวิหารโกฯ  
</li>
  
<li>
อุรุเวลวฺหโย เทว-นคเร จ วิหารโก;  
  
มหิยงฺคณวิหาโร จ, สีตลคฺคามเลณกํฯ  
</li>
  
<li>
ชมฺพุโกลวิหาโร จ, ตเถว คิริกณฺฑโก;  
  
กุรุนฺทิยวิหาโร จ, ชมฺพุโกลกเลณกํฯ  
</li>
  
<li>
ภลฺลาตกวิหาโร จ, ตเถว ปรคามโก;  
  
กาสคลฺลวฺหโย จนฺท-คิริวฺหย วิหารโกฯ  
</li>
  
<li>
เวลคามวิหาโร จ, มหาเสนวฺหคามโก;  
  
วิหาโร จา’นุราธมฺหิ, ปุเร โพธิฆรํ ตถาฯ  
</li>
  
<li>
อิเจฺจวมาทโยเนเก, วิหาเร จ พหู วิภู;  
  
ปฎิสงฺขริชิเณฺณ โส, คาเม จา’ทา วิสุํ วิสุํฯ  
</li>
  
<li>
สมนฺตกูฎ เสลตฺถํ, มุนินฺทปทลญฺชนํ;  
  
ปณมตฺถาย คจฺฉนฺตา, มนุสฺสา ทุคฺคมญฺชเสฯ  
</li>
  
<li>
สเพฺพ มา กิลมนฺตู’ติ, ทานวฎฺฎาย ทาปยิ;  
  
สาลิเกฺขตฺตาทิสมฺปนฺนํ, คิลีมลยนามกํฯ  
</li>
  
<li>
กทลีคามมเคฺค จ, หูวรฬญฺชเส ตถา;  
  
คาเม ทตฺวาน ปเจฺจกํ, สาลาโย จาปิ การยิฯ  
</li>
  
<li>
อนาคเต ตํ ภูปาลา, มา คณฺหนฺตู’ติ เลขิย;  
  
อกฺขรานิ สิลาถเมฺภ, ปติฎฺฐาเปสิ ภูมิโปฯ  
</li>
  
<li>
คามํ  
อนฺตรวิฎฺฐิญฺจ, ตถา สงฺฆาฎคามกํ;  
  
สิริมณฺฑคลารามญฺจ, อทาโส ลาภวาสินํฯ  
</li>
  
<li>
วนชีวกภิกฺขูน-มทา โส จตุปจฺจเย;  
  
พนฺธูนมฺปิ จ โส เตสํ, โภคคาเม ปทาปยิฯ  
</li>
  
<li>
ปาวารคฺคิกปลฺลานิ, วิวิเธ โอสเธปิ จ;  
  
สีเต อุตุมฺหิ พหุโส, ภิกฺขุสงฺฆสฺส ทาปยิฯ  
</li>
  
<li>
อทา สพฺพปริกฺขาเร, ปริกฺขาเร ตถาตฺถ โส;  
  
เนกวาเรสุ สกฺกจฺจํ, ภิกฺขุสงฺฆสฺส พุทฺธิมาฯ  
</li>
  
<li>
สงฺฆสฺส ปากวฎฺฎตฺถํ, ภิกฺขูนํ ลาภวาสินํ;  
  
เวยฺยาวจฺจกรานญฺจ, ปูเชตุํ เจติยาทิกํฯ  
</li>
  
<li>
ปทินฺนา ปุพฺพราชูหิ, เย คามา โรหเณ พหู;  
  
เตปิ สเพฺพ อนูเน โส, ยถาปุพฺพํ ฐเปสิ จฯ  
</li>
  
<li>
อทาสิ ปิฐสปฺปีน-มุสเภ พลิโน พหิ;  
  
ภตฺตํ จา’ทาสิ โส กาก โสณาทีนํ ทยาปโรฯ  
</li>
  
<li>
อทาสิเนกตา เวยฺย-การกานํ มหากวี;  
  
สทฺธิํ ปเวณิคาเมหิ, วิตฺตชาตมนปฺปกํฯ  
</li>
  
<li>
ราชามจฺจาทิปุตฺตานํ, สิโลเก รจิเต สุณํ;  
  
ยถานุรูปํ ปาทาสิ, ธนํ เตสํ กวิสฺสโรฯ  
</li>
  
<li>
อนฺธานํ ปงฺคุลานญฺจ, คาเม จา’ทา วิสุํ วิสุํ;  
  
นานาเทวกุลานญฺจ, ทินฺนํ ปุพฺพํ น หาปยิฯ  
</li>
  
<li>
ปตฺติ โว โส กุลิตฺถีน-มนาถานํ ยถารหํ;  
  
วิธวานมทาคาเม, ภตฺตอจฺฉาทนานิ จฯ  
</li>
  
<li>
ราชา สีหฬกา เวยฺย-กรเณ โส มหาปติ;  
  
อโคฺค สีหฬกาเวยฺย-การกานมโหสิ จฯ  
</li>
  
<li>
สุเภ พทฺธาทโร พทฺธ คุณวฺหย วิหารเก;  
  
พเนฺธสิ อุปราชา โส, เจติยํ โจฬนาสิตํฯ  
</li>
  
<li>
มุตฺตจาคี ตโต ตสฺส, วิหารปวรสฺส โส;  
  
ทตฺวา คามวเร นิจฺจํ, ปูชาโย สมฺปวตฺตยิฯ  
</li>
  
<li>
โสว ตสฺส วิหารสฺส, อุปจารวนนฺติเก;  
  
พนฺธาเปสิ มหาวาปิํ, ถีรีภูตมโหทกํฯ  
</li>
  
<li>
กปฺปูรมูลายตเน  
, รโญฺญ ธีตา ยโสธรา;  
  
อกาเรสิ ถิรํ รมฺมํ, มหนฺตํ ปฎิมาฆรํฯ  
</li>
  
<li>
เสลนฺตรสมูหสฺมิํ, ราชิโน ราชิโน สกา;  
  
กาเรสิ จารุปาสาทํ, ปสาทาวหมุคฺคตํฯ  
</li>
  
<li>
ตทา เนเก จ สจิวา, ตโสฺส โรธชนาปิ จ;  
  
สมาจินิํสุ ปุญฺญานิ, อเนกานิ อเนกโสฯ  
</li>
  
<li>
เอวํ สมนุสาสเนฺต, ลํกํ ลํกา นริสฺสเร;  
  
อุปราชา วสํนีโต, วินีโต เฆรมจฺจุนาฯ  
</li>
  
<li>
ตสฺส กตฺตพฺพกิจฺจานิ, สกลานิ สมาปิย;  
  
ชยพาหุโสฺสปรชฺชํ, ภิกฺขูนํ มติยา อทาฯ  
</li>
  
<li>
อถาทิปาทปทวิํ, ทตฺวา วิกฺกมพาหุโน;  
  
คชพาหู’ติ วิทิเต, ตสฺส ชาเต สุเต ตโตฯ  
</li>
  
<li>
มหามเจฺจหิ มเนฺตตฺวา, ราชาปุตฺตหิตตฺถิโก;  
  
โรหณํ กสิณํ ทตฺวา, ตหิํ วาสาย เปสยิฯ  
</li>
  
<li>
ตโต โส ตตฺถ คนฺตฺวาน, มหานาคหุลํ ปุรํ;  
  
ราชธานิํ กริตฺวาน, ตตฺถ วาสมกปฺปยีฯ  
</li>
  
<li>
เอวํ ปญฺญาสวสฺสานิ’ห วิชยภุโช วตฺตยิตฺวาน สมฺมา,  
  
อาณาจกฺกํ ชนิโนฺท ปฺยปคตขลนํ เอส ปญฺจาธิกานิ;  
  
วเฑฺฒตฺวา สาสนํ ตํ ขลทมิฬภโย ปทฺทุตญฺจาปิโลกํ,  
  
สคฺคํ โลกํ สปุญฺญปฺปภวมุรุผลํ ปสฺสิตุํ จา’รุ โรหฯ  
</li>
  
สุชนปฺปสาท สํเวคตฺถาย กเต มหาวํเส  
</li>
  
โลกสาสนสํคหกรโณ นาม  
</li>
  
อฎฺฐปญฺญาสติโม ปริเจฺฉโท  
</li>
  
  
  
  
  