<h1>๔. สุตฺตวิจยจตุตฺถภูมิ</h1>
<p> ตตฺถ  กตโม สุตฺตวิจโย?</p>


<p>ตตฺถ  กุสเลหิ ธเมฺมหิ อกุสเลหิ ธเมฺมหิ ปุพฺพาปรโส สาธุกํ อุปปริกฺขิยติฯ กิํนุ โข อิทํ สุตฺตํ อารภิ…เป.… เตหิ สุเตฺตหิ สห อธิสนฺนเฎฺฐหิ ยุชฺชติ อุทาหุ น ยุชฺชตีติ?</p>


<p>ยถา ภควา กิเลเส อาทิมฺหิ ตตฺถ เทเสติฯ กิํ เทสิตํ? เตสํ กิเลสานํ ปหานํ อุทาหุ โน เทสิตนฺติ อุปปริกฺขิตพฺพํฯ ยทิ น เทสิตํ ภควติ เตสํ กิเลสานํ ปหานํ กุสลา ธมฺมา ปริเยสิตพฺพา ยตฺถ เต อกุสลา ปหานํ คจฺฉนฺติฯ สเจ สมเนฺนหมาโน น ลภติฯ ตตฺถ อกุสลา ธมฺมา อปกฑฺฒิตพฺพา วีมํสิตพฺพา, สํกิเลสภาคิยสุตฺตํ, ยทิ กิเลสา อปกฑฺฒิยนฺตาฯ เย วา น เทนฺติ ตตฺถ อุปปริกฺขิตพฺพา อริยมคฺคธมฺมา ตาสุ ภูมีสุ กิเลสา ปหานํ คจฺฉนฺติ, อุทาหุ น คจฺฉนฺตีติฯ ยตฺตกา ปน กิเลสา เทสิตาฯ น ตตฺตกา อริยธมฺมา เทสิตาฯ ยตฺถ กิเลสา ปหานํ คจฺฉนฺติ, ตตฺถ เย กิเลสา อริยธมฺมานํ ปฎิปเกฺขน น ยุชฺชนฺติ, เต อปกฑฺฒิตพฺพา, สเจ อปกฑฺฒิยนฺตา โยชนํ เทติฯ ตตฺถ เอวํ วีมํสิตพฺพํฯ เทฺว ตีณิ วา ตทุตฺตริ วา กิเลสา เอเกน อริยมเคฺคน ปหานํ คจฺฉนฺตีติฯ สเจ เอวํ วีมํสิยนฺตา โยชนํ เทติ, ตตฺถ อุปปริกฺขิตพฺพํฯ ปรมฺปราย วา ปิฎกสมฺปทาเนน วา สุตฺตสฺส อโตฺถ จ นโตฺถ จฯ ยํ วา น สกฺกา สุตฺตํ  นิทฺทิสิตุํ เนว สุตฺตํ วิจิกิจฺฉิตพฺพํฯ เอวํ ยถา อาทิมฺหิ กุสลา ธมฺมา โหนฺติฯ เย กิเลสา  เต ปหีเนยฺยาติฯ เต อุปปริกฺขิตพฺพาฯ ปุโร วา กุสโล ปฎิปเกฺขน วา ปุโร เทสนา, อนูนา อนธิกา อุคฺคเหตพฺพาฯ ยถา ปฐโม อุตฺติโล เยสมิทานิ กิเลสานํ เย อริยธมฺมา เทสิตา อิเม กิเลสา อิเมหิ อริยธเมฺมหิ ปหียนฺติ, อุทาหุ นปฺปหียนฺตีติ วิจินิตพฺพาฯ ยทิ อุปปริกฺขิยมานา ยุชฺชนฺติ, คเหตพฺพาฯ อถ น ยุชฺชนฺติ, เย กิเลสา อปฎิปกฺขา โหนฺติ, เต กิเลสา อปริปกฺขิตพฺพาฯ เย จ อริยธมฺมา ปฎิปกฺขา โหนฺติ, เต อริยธมฺมา อปกฑฺฒิตพฺพา ฯ น หิ อริยธมฺมา อนาคามิกิเลสปฺปหานํ คจฺฉนฺติ, นาปิ อริยธมฺมา สพฺพกิเลสานํ ปหานาย สํวตฺตนฺติฯ ยถา กุสลา เมตฺตา อกุสโล ราโค น ตุ กุสลา เมตฺตาติ กาเรตฺวา อกุสลสฺส ราคสฺส ปหานาย สมฺภวติ พฺยาปาโท เมตฺตาย ปหานํ คจฺฉติฯ ตสฺมา อุโภ กิเลสา อุปปริกฺขิตพฺพาฯ โย โย จ ธโมฺม อุปทิสิยติ กุสโล วา อกุสโล วา โส อปกฑฺฒิตโพฺพฯ สเจ เต ยุชฺชนฺติ อปกฑฺฒิยมาโน นตฺถิ อุปปริกฺขิตพฺพํฯ เทฺว วา กิเลสา เอเกน อริยธเมฺมน ปหีเนยฺยาติ ทฺวีหิ วา อริยธเมฺมหิ เอโก วา กิเลโส ปหียตีติฯ</p>


<p>อถ วา เอวมฺปิ อุปปริกฺขิยมานํ ยุชฺชติ, ตตฺถ วีมํสิตพฺพํ วา ยถา ยุชฺชติ ตตฺถ วีมํสิตพฺพํ วา, ยถา นนุ สกฺกา สุตฺตํ นิทฺทิสิตุํ, น หิ สุเตฺต วิจิกิจฺฉิตพฺพํฯ กิเลโส  มํ อริยธเมฺมสุ เทสิเตสุ อุภยโต อุปปริกฺขิตพฺพํฯ กิร เย วา อิเม กิเลสา เทสิตา เย จ อริยธมฺมา เทสิตา คาถาย วา พฺยากรเณน วา, กิํ นุ โข อิเม กิเลสา อิเมหิ อริยธเมฺมหิ ปหียนฺติ, อุทาหุ นปฺปหียนฺติ? อิเม วา อริยธมฺมา อิเมสํ กิเลสานํ ปหานาย สํวตฺตนฺตีติฯ กิญฺจาปิ กุสเลหิ ธเมฺมหิ อกุสลา ธมฺมา ปหานํ คจฺฉนฺติฯ น ตุ สเพฺพหิ อริยธเมฺมหิ สพฺพากุสลา ปหานํ คจฺฉนฺติฯ ยถา เมตฺตา กุสโล อกุสโล จ ราโค น ตุ กุสลา เมตฺตา อกุสโล ราโคติ กาเรตฺวา เมตฺตาย ราโค ปหานํ, พฺยาปาโท เมตฺตาย ปหานํ คจฺฉนฺติฯ เอวํ กิเลโสติ กาเรตฺวา สุเตฺตน ปหานํ คจฺฉติฯ น สุโตฺต ธโมฺมติ กาเรตฺวา สพฺพํ กิเลสสฺส ปหานาย สํวตฺตติฯ ยํ ตุ สุตฺตสฺส อริยธโมฺม สํกิเลสปฎิปโกฺข, โส เตน ปหานํ คจฺฉตีติฯ</p>


<p> ตตฺถ กุสเล เทสิเต สุเตฺต พฺยากรเณ วา สํกิเลสา น ยุชฺชนฺติ อริยธมฺมา วา, เต มหาปเทเส นิทฺทิสิตพฺพาวยเวน อปกฑฺฒิตพฺพา ฯ ตตฺถ กิเลเสหิ จ เทสิเตหิ อริยธเมฺมสุ จ ยทิปิ เตน อริยธเมฺมน เต กิเลสา ปหานํ คจฺฉนฺติฯ ตตฺถปิ อุตฺตริ อุปปริกฺขิตพฺพํฯ เกน การเณน เอเต กิเลสา ปชหิตพฺพา, เกน การเณน อริยธมฺมา เทสิตาติ? เยน เยน วา อากาเรน อริยธมฺมา เทสิตา, เตน เตน ปกาเรน อยํ กิเลโส ฐิโตฯ อตฺถิ หิ เอโก กิเลโส, เตน วา อริยธมฺมา น อญฺญถา อญฺญถา ปหาตโพฺพ, ยถา ทิฎฺฐิ ราโค อวิชฺชา จ ทสฺสเนน ปหาตพฺพาฯ สา เจ เอวญฺจ อวิชฺชา ภาวนาย ภูมิ วา ธมฺมา ภาวนาย ปหาตพฺพาฯ สาเยว อุทฺธํภาคิยํ อสงฺขตทสฺสนาย วิมุตฺติยา อนิมิเตฺตน เจโตสมาธินา  อมนสิกาเรน ปหียติฯ เอวํ สาตฺถํ สพฺยญฺชนํ อุปปริกฺขิตพฺพํฯ เย ทสฺสเนน ปหาตพฺพา กิเลสา ทสฺสนากาเรน อริยธโมฺม เทสิโต, ภาวนาย  ปหาตพฺพา ภาวนากาเรน อริยธโมฺม เทสิโต, ปติเสวนา ปหาตพฺพา ปติเสวนากาเรน อริยธโมฺม เทสิโต, เอวํ วิโนทนปหาตพฺพา ยาว สตฺต อาสวา กาตพฺพา, ยาวญฺญถาฯ อญฺญถา เหส ธโมฺม ปหาตโพฺพ อเญฺญนากาเรน อริยธโมฺม เทสิโต, โส อริยธโมฺม อญฺญถา ปริเยสิตโพฺพฯ ยทิ อยํ ธโมฺม ปริเยสโต โย จ เทเสติ เยน เยนากาเรน, โส อริยธโมฺม ปริเยสิตโพฺพ, เตนากาเรน กิเลโส ปหียติฯ โส ตตฺถ อุปปริกฺขิตโพฺพฯ อถ น ยุชฺชติ ยทิ หิ เตน สุเตฺตน วิหิตํ สุตฺตํ วีมํสิตพฺพํฯ ยถา ยุชฺชติ, ตถา คเหตพฺพํฯ ยถา น ยุชฺชติ, ตถา น คเหตพฺพํ, อทฺธา เอตํ ภควตา น ภาสิตํ, อายสฺมตา วา ทุคฺคหิตํ, ยถา มหาปเทเส นิทฺทิสิตพฺพํ, ภควตา ยถาภูตํ เทสิตํ, โย จ ธโมฺม เทสิโต กุสโล จ อกุสโล จ ตสฺส ธมฺมสฺส ปจฺจโย ปริเยสิตโพฺพฯ น หิ ปจฺจยา วินา ธโมฺม อปฺปจฺจโย อุปฺปชฺชติฯ ตตฺถ โก อากาโร ปริเยสนาย?</p>


<p>ตตฺถ ตถารูปํ สเหตุ สปฺปจฺจยํ โสยํ ธโมฺม วุโตฺตติ อิทํ วีมํสิตพฺพํฯ โส จ ปจฺจโย ติวิโธ – มุทุ มโชฺฌ อธิมโตฺตฯ ตตฺถ มุทุมฺหิ ปจฺจเย มุทุธโมฺม คเหตโพฺพ, เอวํ สเตฺยส ปจฺจโย ทุวิโธ ปรํปราปจฺจโย จ สมนนฺตรปจฺจโย จฯ โส ปจฺจโย มุทุเตน พฺยาธิมตฺตํ ปริเยสิตพฺพํฯ กิํ การณํ? อญฺญตโรปิ ปจฺจโย อเญฺญหิ ปจฺจเยหิ ปริยตฺติํ วา ปาริปูริํ วา คจฺฉติ ฯ ตตฺถ โย ธโมฺม เทสิโต, ตสฺส ธมฺมสฺส  เอเตน วา การเณน วา เหตุ ปริเยสิตโพฺพฯ ยถา ปจฺจโย เหตุนา ปจฺจเยน จ, โส ตสฺส ธมฺมสฺส นิสฺสโนฺท ปริเยสิตโพฺพฯ ยถา นิทฺทิโฎฺฐ อธิฎฺฐาเน ปธานํ ปริเยสติ, โส ปจฺจโย ปริเยสิตโพฺพฯ น หิ มุทุสฺส ธมฺมสฺส อธิมโตฺต นิสฺสโนฺท อธิมตฺตสฺส วา นิสฺสนฺทสฺส มุทุธโมฺม, อถ มุทุสฺส มุทุ มชฺฌาย มโชฺฌ อธิมตฺตสฺส อธิมโตฺต ยุชฺชติ, ตํ คเหตพฺพํ, อถ น ยุชฺชติ น คเหตพฺพํฯ ยญฺจ ภควา อารภติ ธมฺมํ เทเสตุํ, ตํเยว ธมฺมํ มชฺฌนฺตปริโยสานํ เทเสติ, ยถา สุตฺตาธิฎฺฐาเน ธมฺมา อาทิมฺหิ นิทฺทิสติ, ตํเยว พหุ ตสฺส สุตฺตสฺส ปริโยสานํฯ ตสฺส หิ ธมฺมสฺส วเสน ตํ สุตฺตํ โหติ คาถา วา พฺยากรณํ ขุทฺทกํ มหนฺตํ วา, ยถา ปน ทุวิธา อนุรูปนฺติ วา ถปนา จ เทสนาถปนาฯ รูปนฺติปิ ธมฺมสฺส ปริเยสิตพฺพาฯ ยถา จ ภควตา ปญฺจนฺนํ อินฺทฺริยานํ สํวรณํ เทสิตํ ตณฺหาย นิคฺคหณตฺถํ อิจฺฉาว โหติฯ เทเสติ ยถา โคปาลโกปเม สุเตฺต อเญฺญหิปิ สุเตฺตหิ ภควา ภาสติ อิจฺฉาว โหติ มชฺฌิมนิกาเย วิตโกฺก อยํ ภควโต เทสนานุรูปนฺติ อิติ โส ธโมฺม อเญฺญสุปิ เวยฺยากรเณสุ ปริเยสิตโพฺพฯ น หิ เอกํ หิ สุเตฺต ทฎฺฐโพฺพฯ ยุชฺชนํ ตํ คเหตพฺพํฯ</p>


<p> ตตฺถ กตมํ อนุญฺญาตํ? ยํ กิญฺจิ สุตฺตํ ภควตา น ภาสิตํ ตญฺจ สุเตฺตสุเยว  นฺทิสฺสติ, เอวเมตํ ธาเรตพฺพํฯ ยถา อสุเกน ภาสิตนฺติ, ตํ สุตฺตํ วีมํสิตพฺพํฯ กิํ นุ โข อิมํ สุตฺตํ  อนุญฺญาตํ ขมํ ภควโต อุทาหุ นานุญฺญาตํ ขมํ, กิญฺจิ รูปญฺจ สุตฺตํ ภควโต อนุญฺญาตํ ขมํ กิญฺจิ รูปญฺจ นานุญฺญาตํ ขมํ? ยํ สพฺพโส อโนตาเรตฺวา ทสพโล โคจรํ เทเสติ, ตํ สพฺพํ สุตฺตํ ภควโต นานุญฺญาตํ ขมํฯ อตฺถิปิ โส สาวโก ทสพลานํ โคจรํ ชานาติ โอธิโส อโนธิโส, ตํ ปน พลํ สพฺพโส น ชานาติ อญฺญถา นาม สวเนน, ยถา อายสฺมตา สาริปุเตฺตน เยน พฺราหฺมโณ โอวทิโต, ตสฺส อายสฺมโต นตฺถิ อินฺทฺริยพลเวมตฺตญาณํ, เตน ปุคฺคลปโร  ปรญฺจ ตํ อชานโนฺต สติ อุตฺตริกรณีเย อุปฺปาทิโต, โส ภควตา อปสาทิโตฯ ยถาว อายสฺมา มหากสฺสโป ภาคิเนยฺยํ โอวทติ อนนฺตริยสมนฺนาคโต อิทฺธิปาฎิหีเรน องฺคุลิโย อทีเปตฺวา  ยํ สเพฺพสํ ธมฺมานํ กมฺมสมาทานานํ เหตุโส ฐานโส ยถาภูตํ ญาณํ, ตสฺส อายสฺมโต สํวิชฺชเต, เตน นํ โอวทติ, ตํ ภควา กโรติฯ</p>


<p>
‘‘สเจปิ ทส ปโชฺชเต, ธารยิสฺสสิ กสฺสป;  
  
เนว ทกฺขติ รูปานิ, จกฺขุ ตสฺส น วิชฺชตี’’ติฯ  
</p>
  
<p>อปิ จ โข ยถา ทูโต ราชวจเนน สตฺตมนุสาสติ, เอวํ เสสานุโค อญฺญาตกํ โฆสํ ปเรสํ เทเสติฯ อนุญฺญาตขมสุตฺตํ คเหตพฺพํฯ อนนุญฺญาตขมํ น คเหตพฺพํฯ</p>


<p>ตตฺถ กตโม สุตฺตสงฺกโร? ปญฺจวิธํ  สุตฺตํ, สํกิเลสภาคิยํ วาสนาภาคิยํ ทสฺสนภาคิยํ ภาวนาภาคิยํ อเสกฺขภาคิยํฯ อญฺญํ อาราเธยฺย อญฺญํ เทเสติ อญฺญสฺส จ สุตฺตสฺส อตฺถํ อญฺญมฺหิ สุเตฺต นิทฺทิสติฯ สุตฺตสฺส วา หิ อเนกาการํ อตฺถํ นิทฺทิสติฯ อริยธมฺมสาธเน อตฺถํ วิวรติฯ วาสนาภาคิยสฺส อตฺถํ ทสฺสนภาคิเยสุ นิทฺทิสติฯ โอรมฺภาคิยานํ สํโยชนานํ อตฺถํ อุทฺธํภาคิเยสุ นิทฺทิสติฯ มุทุมชฺฌานํ อินฺทฺริยานํ อธิมเตฺตสุ สุเตฺตสุ นิทฺทิสติฯ อิติ อยํ สุตฺตํ สเมฺภทํ เหตุนา จ นิสฺสเนฺทน จ ผเลน จ นิเทฺทเสน จ มุทุมชฺฌาธิมตฺตตายปิ จ อเตฺถน จ พฺยญฺชเนน จ โย สเมฺภโท, อยํ วุจฺจติ สุตฺตสงฺกโรฯ โย อสเมฺภโท, อยํ วุจฺจติ สุตฺตวิจโยฯ</p>


<h3>ตตฺถายํ อุทฺทานคาถา</h3>
<p>
ปุริมานํ  
อกฺขณฺฑํ, ยถาภูตสฺส ปจฺจโย;  
  
นิสฺสโนฺท วาสนาสทฺธิ, อนุญฺญา สุตฺตสงฺกโรฯ  
</p>
  
เถรสฺส มหากจฺจายนสฺส  
</p>
  
สุตฺตวิจโย นาม จตุตฺถภูมิฯ  
</p>
  
  
  
  
  