<h1>นวโม ปริเจฺฉโท</h1>
<h3>๙. เจตสิกสงฺคหกถา</h3>
<ol>
<li>
สตฺต สาธารณา เจว, ฉ ธมฺมา จ ปกิณฺณกา;  
  
สทฺธาทิ ปญฺจวีเสติ, อฎฺฐติํส สมิสฺสิตาฯ  
</li>
  
<li>
กามาวจรปุเญฺญสุ, ลพฺภนฺติ ปฐมทฺวเย;  
  
สตฺตติํเสว ทุติเย, ปญฺญามตฺตวิวชฺชิตาฯ  
</li>
  
<li>
ตติเย จ ยถาวุตฺตา, ปีติมตฺตวิวชฺชิตา;  
  
ฉตฺติํเสว จตุตฺถมฺหิ, ปญฺญาปีติทฺวยํ วินาฯ  
</li>
  
<li>
มหากฺริยาสุ ยุชฺชนฺติ, หิตฺวา วิรติโย ตถา;  
  
ปญฺจติํส จตุตฺติํสทฺวยํ เตตฺติํสกํ กมาฯ  
</li>
  
<li>
ฐเปตฺวา อปฺปมญฺญา จ, มหาปาเกสุ โยชิตา;  
  
เตตฺติํสา เจว ทฺวตฺติํสทฺวเยกตฺติํสกํ กมาฯ  
</li>
  
<li>
อปฺปมญฺญา คเหตฺวาน, หิตฺวา วิรติโย ตถา;  
  
ปญฺจติํเสว ปฐเม, รูปาวจรมานเสฯ  
</li>
  
<li>
วิตกฺกํ ทุติเย หิตฺวา, วิจารญฺจ ตโต ปรํ;  
  
จตุเตฺถ ปน ปีติญฺจ, อปฺปมญฺญญฺจ ปญฺจเมฯ  
</li>
  
<li>
ยถาวุตฺตปการาว  
, จตุตฺติํส ยถากฺกมํ;  
  
เตตฺติํส เจว ทฺวตฺติํส, สมติํสญฺจ ลพฺภเรฯ  
</li>
  
<li>
ปญฺจเมน สมานา จ, ฐเปตฺวารุปฺปมานสา;  
  
ภูมารมฺมณเภทญฺจ, องฺคานญฺจ ปณีตตํฯ  
</li>
  
<li>
อปฺปมญฺญา  
ฐเปตฺวาน, คเหตฺวา วิรติตฺตยํ;  
  
ฉตฺติํสานุตฺตเร โหนฺติ, ปฐมชฺฌานมานเสฯ  
</li>
  
<li>
วิตกฺกํ ทุติเย หิตฺวา, วิจารญฺจ ตโต ปรํ;  
  
ปีติํ หิตฺวา จตุเตฺถ จ, ปญฺจเมปิ จ สพฺพถาฯ  
</li>
  
<li>
ยถาวุตฺตปฺปการาว, ปญฺจติํส ยถากฺกมํ;  
  
จตุตฺติํสญฺจ เตตฺติํส, ตถา เตตฺติํส จาปเรฯ  
</li>
  
<li>
เอวํ พาวีสธา เภโท, อนวเชฺชสุ สงฺคโห;  
  
เอกูนสฎฺฐิจิเตฺตสุ, อฎฺฐติํสานมีริโตฯ  
</li>
  
<li>
วิรตี อปฺปมญฺญา จ, คเหตฺวา ปน สพฺพโส;  
  
เอกเมกํ คเหตฺวา จ, ปจฺจกฺขาย จ สพฺพถาฯ  
</li>
  
<li>
กาเมสุ สตฺตธา ปุเญฺญ, จตุธา จ กฺริเย ตถา;  
  
รูปชฺฌานจตุเกฺก จ, กตฺตโพฺพยมฺปิ สงฺคโหฯ  
</li>
  
<li>
อิมินา ปนุปาเยน, สมสตฺตติ เภทโต;  
  
อนวเชฺชสุ วิเญฺญโยฺย, จิตฺตุปฺปาเทสุ สงฺคโหฯ  
</li>
  
<li>
อิติ สพฺพปฺปกาเรน, อนวชฺชวินิจฺฉยํ;  
  
ญตฺวา โยเชยฺย เมธาวี, สาวเชฺชสุ จ สงฺคหํฯ  
</li>
  
<li>
สตฺต สาธารณา เจว, ฉ ธมฺมา จ ปกิณฺณกา;  
  
จตฺตาโร ปาปสามญฺญา, ธมฺมา สตฺตรเสวิเมฯ  
</li>
  
<li>
เอกูนวีสาสงฺขาเร, ปฐเม โลภทิฎฺฐิยา;  
  
ทุติเย โลภมาเนน, ยถาวุตฺตา จ ตตฺตกาฯ  
</li>
  
<li>
อฎฺฐารส  
วินา ปีติํ, ตติเย โลภทิฎฺฐิยา;  
  
จตุเตฺถปิ วินา ปีติํ, โลภมาเนน ตตฺตกาฯ  
</li>
  
<li>
ปฎิเฆ จ วินา ปีติํ, อสงฺขาเร ตเถว เต;  
  
ลพฺภนฺติ โทสกุกฺกุจฺจ-มจฺฉริยาหิ วีสติฯ  
</li>
  
<li>
อสงฺขาเรสุ วุตฺตา จ, สสงฺขาเรสุ ปญฺจธา;  
  
ถินมิเทฺธเนกวีส, วีส เทฺววีสติกฺกมาฯ  
</li>
  
<li>
ฉนฺทํ  
ปีติญฺจ อุทฺธเจฺจ, หิตฺวา ปญฺจทเสว เต;  
  
หิตฺวา วิโมกฺขํ กงฺขญฺจ, คเหตฺวา กงฺขิเต ตถาฯ  
</li>
  
<li>
สตฺตวีสติธมฺมานํ, อิติ ทฺวาทส สงฺคหา;  
  
ทฺวาทสาปุญฺญจิเตฺตสุ, วิญฺญาตพฺพา วิภาวินาฯ  
</li>
  
<li>
หิตฺวา ฉานิยเต ธเมฺม, คเหตฺวา จ ยถารหํ;  
  
จตุตฺติํสาปิ วิเญฺญยฺยา, สงฺคหา ตตฺถ วิญฺญุนาฯ  
</li>
  
<li>
ทฺวาทสากุสเลเสฺวว, ญตฺวา สงฺคหมุตฺตรํ;  
  
เญยฺยาเหตุกจิเตฺตสุ, สงฺคหํ กมโต กถํ?  
</li>
  
<li>
สตฺต สาธารณา ฉนฺทวชฺชิตา จ ปกิณฺณกา;  
  
หสิตุปฺปาทจิตฺตมฺหิ, ทฺวาทเสว ปกาสิตาฯ  
</li>
  
<li>
โวฎฺฐเพฺพ จ วินา ปีติํ, วีริยํ สุขตีรเณ;  
  
เอกาทส ยถาวุตฺตา, ธมฺมา ทฺวีสุปิ เทสิตาฯ  
</li>
  
<li>
มโนธาตุตฺติเก เจว, อุเปกฺขาตีรณทฺวเย;  
  
ทส โหนฺติ ยถาวุตฺตา, หิตฺวา วีริยปีติโยฯ  
</li>
  
<li>
สตฺต สาธารณา เอว, ปญฺจวิญฺญาณสมฺภวา;  
  
อิจฺจาเหตุกจิเตฺตสุ, ปญฺจธา สงฺคโห ฐิโตฯ  
</li>
  
<li>
อิติ เจตสิเก ธเมฺม, จิเตฺตสุ คณิเต ปุน;  
  
จิเตฺตน สห สงฺคยฺห, คเณยฺยาปิ จ ปณฺฑิโตฯ  
</li>
  
<li>
อฎฺฐติํสาติ  
เย วุตฺตา, จิเตฺตน สห เต ปุน;  
  
เอกูนจตฺตาลีเสติ, สพฺพเตฺถกาธิกํ นเยฯ  
</li>
  
<li>
พาวีเสวํ ทส เทฺว จ, ปญฺจ เจติ ยถารหํ;  
  
สงฺคหา สมฺปยุตฺตานํ, ตาลีเสกูนกา กถาฯ  
</li>
  
<li>
วิตโกฺก จ วิจาโร จ, ปีติ ปญฺญา ตถา ปน;  
  
อปฺปมญฺญา วิรตีติ, นว ธมฺมา ยถารหํฯ  
</li>
  
<li>
คเหตพฺพาปเนตพฺพา, ภวนฺติ อนวชฺชเก;  
  
ปริวเตฺตติ สพฺพตฺถ, เวทนา ตุ ยถารหํฯ  
</li>
  
<li>
ฉนฺทาธิโมกฺขวีริยา  
, สทฺธาเทกูนวีสติ;  
  
ผสฺสาทโย ฉเฬวาติ, น จลนฺตฎฺฐวีสติฯ  
</li>
  
<li>
เตรเสว ตุ สาวเชฺช, ฉเฬวาเหตุมานเส;  
  
น จลนฺติ ทส อเญฺญ, จุทฺทสา ฉ จ สมฺภวาติฯ  
</li>
  
อิติ เจตสิกวิภาเค เจตสิกสงฺคหกถา นิฎฺฐิตาฯ  
</li>
  
นวโม ปริเจฺฉโทฯ  
</li>
  
  
  
  
  