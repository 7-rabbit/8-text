<h1>๒. ภวติกฺริยาปทมาลาวิภาค</h1>
<p>
อิโต ปรํ ปวกฺขามิ, โสตูนํ มติวฑฺฒนํ;  
  
กฺริยาปทกฺกมํ นาม, วิภตฺตาทีนิ ทีปยํฯ  
</p>
  
<p>ตตฺร อาขฺยาติกสฺส กฺริยาลกฺขณตฺตสูจิกา ตฺยาทโย วิภตฺติโย, ตา อฎฺฐวิธา วตฺตมานาปญฺจมีสตฺตมีปโรกฺขาหิยฺยตฺตนชฺชตนีภวิสฺสนฺตี กาลาติปตฺติวเสนฯ</p>


<p>ตตฺถติ อนฺติ, สิ ถ, มิ ม, เต อเนฺต, เส เวฺห, เอ เมฺห อิเจฺจตา วตฺตมานาวิภตฺติโย นามฯ</p>


<p>ตุ อนฺตุ, หิ ถ, มิ ม, ตํ อนฺตํ, สุ โวฺห, เอ อามเส อิเจฺจตา ปญฺจมีวิภตฺติโย นามฯ</p>


<p>เอยฺย  เอยฺยุํ, เอยฺยาสิ เอยฺยาถ, เอยฺยามิ เอยฺยาม, เอถ เอรํ, เอโถ เอยฺยาโวฺห, เอยฺยํ เอยฺยาเมฺห อิเจฺจตา สตฺตมีวิภตฺติโย นามฯ</p>


<p>อ อุ, เอ ตฺถ, อํ มฺห, ตฺถ เร, โตฺถ โวฺห, อิํ เมฺห อิเจฺจตา ปโรกฺขาวิภตฺติโย นามฯ</p>


<p>อา อู, โอ ตฺถ, อํ มฺหา, ตฺถ ตฺถุํ, เส วฺหํ, อิํ มฺหเส อิเจฺจตา หิยฺยตฺตนีวิภตฺติโย นามฯ</p>


<p>อี อุํ, โอ ตฺถ, อิํ มฺหา, อา อู, เส วฺหํ, อํ เมฺห อิเจฺจตา อชฺชตนีวิภตฺติโย นามฯ</p>


<p>สฺสติ สฺสนฺติ, สฺสสิ สฺสถ, สฺสามิ สฺสาม, สฺสเต สฺสเนฺต, สฺสเส สฺสเวฺห, สฺสํ สฺสาเมฺห อิเจฺจตา ภวิสฺสนฺตีวิภตฺติโย นามฯ</p>


<p>สฺสา สฺสํสุ, เสฺส สฺสถ, สฺสํ สฺสามฺหา, สฺสถ สฺสิสุ, สฺสเส สฺสเวฺห, สฺสิํ สฺสามฺหเส อิเจฺจตา กาลาติปตฺติวิภตฺติโย นามฯ</p>


<p>สพฺพาสเมตาสํ วิภตฺตีนํ ยานิ ยานิ ปุพฺพกานิ ฉ ปทานิ, ตานิ ตานิ ปรสฺสปทานิ นามฯ ยานิ ยานิ ปน ปรานิ ฉ ปทานิ, ตานิ ตานิ อตฺตโนปทานิ นามฯ ตตฺถ ปรสฺสปทานิ วตฺตมานา ฉ, ปญฺจมิโย ฉ, สตฺตมิโย ฉ, ปโรกฺขา ฉ, หิยฺยตฺตนิโย ฉ, อชฺชตนิโย ฉ, ภวิสฺสนฺติโย ฉ, กาลาติปตฺติโย ฉาติ อฎฺฐจตฺตาลีสวิธานิ โหนฺติ, ตถา อิตรานิ, สพฺพานิ ตานิ ปิณฺฑิตานิ ฉนฺนวุติวิธานิฯ</p>


<p>ปรสฺสปทานมตฺตโนปทานญฺจ เทฺว เทฺว ปทานิ ปฐมมชฺฌิมุตฺตมปุริสา นามฯ เต วตฺตมานาทีสุ จตฺตาโร จตฺตาโร, อฎฺฐนฺนํ วิภตฺตีนํ วเสน ทฺวตฺติํส, ปิณฺฑิตานิ ปริมาณาเนวฯ</p>


<p>ทฺวีสุ  ทฺวีสุ ปเทสุ ปฐมํ ปฐมํ เอกวจนํ, ทุติยํ ทุติยํ พหุวจนํฯ</p>


<p>ตตฺร วตฺตมานวิภตฺตีนนฺติ อนฺติ, สิ ถ, มิ ม อิเจฺจตานิ ปรสฺสปทานิฯ เต อเนฺต, เส เวฺห, เอ เมฺห อิเจฺจตานิ อตฺตโนปทานิฯ ปรสฺสปทตฺตโนปเทสุปิติ อนฺติ อิติ ปฐมปุริสา, สิถ อิติ มชฺฌิมปุริสา, มิ ม อิติ อุตฺตมปุริสา, เต อเนฺต อิติ ปฐมปุริสา, เส เวฺห อิติ มชฺฌิมปุริสา, เอ เมฺห อิติ อุตฺตมปุริสาฯ</p>


<p>ปฐมมชฺฌิมุตฺตมปุริเสสุปิ ติ-อิติ เอกวจนํ, อนฺติ-อิติ พหุวจนนฺติ เอวํ เอกวจนพหุวจนานิ กมโต เญยฺยานิฯ เอวํ เสสาสุ วิภตฺตีสุ ปรสฺสปทตฺตโนปทปฐมมชฺฌิมุตฺตมปุริเสกวจนพหุวจนานิ เญยฺยานิฯ</p>


<p>ตตฺถ ติ เกนเฎฺฐน วิภตฺติ? กาลาทิวเสน ธาตฺวตฺถํ วิภชตีติ วิภตฺติ, สฺยาทีหิ นามิกวิภตฺตีหิ สห สพฺพสงฺคาหกวเสน ปน สกตฺถปรตฺถาทิเภเท อเตฺถ วิภชตีติ วิภตฺติ, กมฺมาทโย วา การเก เอกวจนพหุวจนวเสน วิภชตีติ วิภตฺติ, วิภชิตพฺพา ญาเณนาติปิ วิภตฺติ, วิภชนฺติ อเตฺถ เอตายาติปิ วิภตฺติ, อถ วา สติปิ ชินสาสเน อวิภตฺติกนิเทฺทเส สเพฺพน สพฺพํ วิภตฺตีหิ วินา อตฺถสฺสา’นิทฺทิสิตพฺพโต วิเสเสน วิวิเธน วา อากาเรน ภชนฺติ เสวนฺติ นํ ปณฺฑิตาติปิ วิภตฺติฯ ตตฺถ อวิภตฺติกนิเทฺทสลกฺขณํ วทาม สห ปโยคนิทสฺสนาทีหิฯ</p>


<p>
อวิภตฺติกนิเทฺทโส, นามิเกสุปลพฺภติ;  
  
นาขฺยาเตสูติ วิเญฺญยฺย-มิทเมตฺถ นิทสฺสนํฯ  
</p>
  
<p>
นิโคฺรโธว มหารุโกฺข, เถร วาทานมุตฺตโม;  
  
อนูนํ อนธิกญฺจ, เกวลํ ชินสาสนํฯ  
</p>
  
<p>ตตฺร  เถร-อิติ อวิภตฺติโก นิเทฺทโส, เถรานํ อยนฺติ เถโรฯ โก โส? วาโทฯ เถรวาโท อเญฺญสํ วาทานํ อุตฺตโมติ อยมโตฺถ เวทิตโพฺพฯ</p>


<p>
‘‘กาโย เต สพฺพ โสวโณฺณ’’, อิจฺจาทิมฺหิปิ นามิเก;  
  
อวิภตฺติกนิเทฺทโส, คเหตโพฺพ นยญฺญุนาฯ  
</p>
  
<p>
อวิภตฺติกนิเทฺทโส, นนฺวาขฺยาเตปิ ทิสฺสติ;  
  
‘‘โภ ขาท ปิว’’อิจฺจตฺร, วเท โย โกจิ โจทโกฯ  
</p>
  
<p>
ยทิ เอวํ มเตนสฺส, ภเวยฺย อวิภตฺติกํ;  
  
‘‘ภิกฺขุ, โภ ปุริสิ’’จฺจาทิ, ปทมฺปิ, น หิทํ ตถาฯ  
</p>
  
<p>
‘‘ภิกฺขุ, โภ ปุริสิ’’จฺจาทิ,  
สิ ค  
โลเปน วุจฺจติ;  
  
ตถา ‘‘ขาทา’’ติอาทีนิ,  
หิ  
โลเปน ปวุจฺจเรฯ  
</p>
  
<p>เอวํ อวิภตฺติกนิเทฺทโส อาขฺยาเตสุ น ลพฺภติ, นาเมสุเยว ลพฺภติฯ ตตฺราปิ ‘‘อฎฺฐ จ ปุคฺคล ธมฺมทสา เต’’ติ เอตฺถ ฉนฺทวเสน  อิติ รสฺสกรณํ ทฎฺฐพฺพํ, น ‘‘กกุสนฺธ โกณาคมโน จ กสฺสโป’’ติ เอตฺถ  อิติ อวิภตฺติกนิเทฺทโส วิย อวิภตฺติกนิเทฺทโส ทฎฺฐโพฺพฯ ‘‘ภิกฺขุ นิสิเนฺน มาตุคาโม อุปนิสิโนฺน วา โหติ อุปนิปโนฺน วา’’ติ เอตฺถ ปน ภิกฺขูติ อิทํ ภิกฺขุมฺหีติ วตฺตพฺพตฺถตฺตา ภุเมฺม ปจฺจตฺตนฺติปิ อทิฎฺฐวิภตฺติกนิเทฺทโสติปิ วตฺตุํ ยุชฺชติฯ ตตฺถ ปน ฉนฺทวเสน กตรสฺสตฺตา ตานิ ปทานิ อวิภตฺติกนิเทฺทสปกฺขมฺปิ ภชนฺตีติ วตฺตุํ น ยุชฺชติฯ</p>


<p>ตตฺถ ติ ปรสฺส อตฺถภูตานิ ปทานิ ปรสฺสปทานิฯ เอตฺถุตฺตมปุริเสสุ อตฺตโน อเตฺถสุปิ อตฺตโนปทโวหาโร น กริยติฯ</p>


<p>
กิญฺจาปิ  
อตฺตโน อตฺถา, ปุริสา อุตฺตมวฺหยา;  
  
ตถาปิ อิตเรสาน-มุสฺสนฺนตฺตาว ตพฺพสา;  
  
ตโพฺพหาโร อิเมสานํ, โปราเณหิ นิโรปิโตฯ  
</p>
  
<p>ติ อตฺตโน อตฺถภูตานิ ปทานิ อตฺตโนปทานิฯ เอตฺถ ปน ปฐมมชฺฌิมปุริเสสุ ปรสฺสเตฺถสุปิ ปรสฺสปทโวหาโร น กริยติฯ</p>


<p>
ปฐมมชฺฌิมา เจเต, ปรสฺสตฺถา ตถาปิ จ;  
  
อิตเรสํ นิรูฬฺหตฺตา, ตโพฺพหารสฺส สจฺจโตฯ  
</p>
  
<p>
อิมสฺส ปนิเมสานํ, ปุพฺพโวหารตาย จ;  
  
ตถา สงฺกรโทสสฺส, หรณตฺถาย โส อยํ;  
  
อตฺตโนปทโวหาโร, เอสมาโรปิโต ธุวํฯ  
</p>
  
<p>
ปรสฺสปทสญฺญาทิ-สญฺญาโย พหุกา อิธ;  
  
โปราเณหิ กตตฺตาตา, สญฺญา โปราณิกา มตาฯ  
</p>
  
<p>ตสฺมา อิธ ปฐมปุริสาทีนํ ติณฺณํ ปุริสานํ วจนตฺถํ น ปริเยสามฯ รูฬฺหิยา หิ โปราเณหิ ตฺยาทีนํ ปุริสสญฺญา วิหิตาฯ</p>


<p>เอกวจนพหุวจเนสุ ปน เอกสฺสตฺถสฺส วจนํ ฯ พหูนมตฺถานํ วจนํ ฯ อถ วา พหุเตฺตปิ สติ สมุทายวเสน ชาติวเสน วา จิเตฺตน สมฺปิเณฺฑตฺวา เอกีกตสฺสตฺถสฺส เอกสฺส วิย วจนมฺปิ เอกวจนํ, พหุเตฺต นิสฺสิตสฺส นิสฺสยโวหาเรน วุตฺตสฺส นิสฺสยวเสน เอกสฺส วิย วจนมฺปิ เอกวจนํ, เอกตฺตลกฺขเณน พวฺหตฺถานํ เอกวจนํ วิย วจนมฺปิ เอกวจนํฯ อพหุเตฺตปิ สติ อตฺตครุการาปริเจฺฉทมาติกานุสนฺธินยปุจฺฉาสภาคปุถุจิตฺต- สมาโยคปุถุอารมฺมณวเสน เอกตฺถสฺส พหูนํ วิย วจนํ พหุวจนํ, ตถา เย เย พหโว ตนฺนิวาสตํปุตฺตสงฺขาตเสฺสกสฺสตฺถสฺส รูฬฺหีวเสน พหูนํ วิย วจนมฺปิ พหุวจนํ, เอกสฺสตฺถสฺส อเญฺญนเตฺถน เอกาภิธานวเสน พหูนํ  วิย วจนมฺปิ พหุวจนํ, เอกสฺสตฺถสฺส นิสฺสิตวเสน พหูนํ วิย วจนมฺปิ พหุวจนํ, เอกสฺสตฺถสฺส อารมฺมณเภทกิจฺจเภทวเสน พหูนํ วิย วจนมฺปิ พหุวจนํฯ เอวมิเมหิ อากาเรหิ เอกมฺหิ วตฺตเพฺพ, เอกมฺหิ วิย จ วตฺตเพฺพ เอกวจนํ, พหุมฺหิ วตฺตเพฺพ, พหุมฺหิ วิย จ วตฺตเพฺพ พหุวจนํ โหตีติ ทฎฺฐพฺพํฯ นฺติ จ อิมเสฺสว นามํฯ</p>


<p>
วจเนสุ อยํ อโตฺถ, นามาขฺยาตวิภตฺตินํ;  
  
วเสน อธิคนฺตโพฺพ, สาสนตฺถคเวสินาฯ  
</p>
  
<p>ตสฺมา ตทตฺถวิญฺญาปนตฺถํ อิธ นามิกปโยเคหิ สเหวาขฺยาตปโยเค ปวกฺขาม – ‘‘ราชา อาคจฺฉติ, สหาโย เม อาคจฺฉติ, เอกํ จิตฺต’’ มิเจฺจวมาทโย เอกสฺสตฺถสฺส เอกวจนปโยคาฯ ‘‘ราชาโน อาคจฺฉนฺติ, สหายา เม อาคจฺฉนฺติ, น เม เทสฺสา อุโภ ปุตฺตา, เทฺว ตีณิ’’ อิเจฺจวมาทโย พวฺหตฺถานํ พหุวจนปโยคาฯ</p>


<p>‘‘สา เสนา มหตี อาสิ, พหุชฺชโน ปสโนฺนสิ, สโพฺพ ตํ ชโน โอชินายตุ, อิตฺถิคุมฺพสฺส ปวรา, พุทฺธสฺสาหํ วตฺถยุคํ อทาสิํ, ทฺวยํ โว ภิกฺขเว เทเสสฺสามิ, เปมํ มหนฺตํ รตนตฺตยสฺส, กเร ปสาทญฺจ นโร อวสฺสํ, ภิกฺขุสโงฺฆ, พลกาโย, เทวนิกาโย, อริยคโณ’’- อิเจฺจวมาทโย, ‘‘ทฺวิกํ ติก’’มิจฺจาทโย จ สมุทายวเสน พวฺหตฺถานํ เอกวจนปโยคาฯ</p>


<p>กตฺถจิ ปน อีทิเสสุ ฐาเนสุ พหุวจนปโยคาปิ ทิสฺสนฺติฯ ตถา หิ ‘‘ปูชิตา ญาติสเงฺฆหิ, เทวกายา สมาคตา, สเพฺพเต เทวนิกายา, เทฺว เทวสงฺฆา, ตีณิ  ทุกานิ, จตฺตาริ นวกานิ’’ อิเจฺจวมาทโย ปโยคาปิ ทิสฺสนฺติฯ อิเม เอกวจนวเสน วตฺตพฺพสฺส สมุทายสฺส พหุสมุทายวเสน พหุวจนปโยคาติ คเหตพฺพา, สงฺคยฺหมานา จ พวฺหตฺถพหุวจเน สงฺคหํ คจฺฉนฺติ วิสุํเยว วา, ตสฺมา พหุสมุทายาเปกฺขพหุวจนนฺติ เอเตสํ นามํ เวทิตพฺพํฯ</p>


<p>‘‘ปาณํ น หเน, สโสฺส สมฺปชฺชติ’’ อิเจฺจวมาทโย ชาติวเสน พวฺหตฺถานํ เอกวจนปโยคา, ตพฺภาวสามเญฺญน พวฺหตฺถานํ เอกวจนปโยคาติปิ วตฺตุํ วฎฺฎติฯ</p>


<p>‘‘นาคํ รฎฺฐสฺส ปูชิตํ, สาวตฺถี สทฺธา อโหสิ ปสนฺนา’’ อิเจฺจวมาทโย นิสฺสยวเสน ปวตฺตานํ นิสฺสยโวหาเรน วุตฺตานเมกวจนปโยคาฯ</p>


<p>‘‘ติลกฺขณํ, กุสลากุสลํ, วิญฺญาณปจฺจยา นามรูปํ, นามรูปปจฺจยา สฬายตนํ, ธมฺมวินโย, จิตฺตเสโน จ คนฺธโพฺพ, นติยา อสติ อาคติคติ น โหติ, อาคติคติยา อสติ จุตูปปาโต น โหติ’’ อิเจฺจวมาทโย เอกตฺตลกฺขเณ พวฺหตฺถานํ เอกวจนปโยคาฯ</p>


<p>‘‘เอวํ มยํ คณฺหาม, อมฺหากํ ปกติ, ปธานนฺติ โข เมฆิย วทมานํ กินฺติ วเทยฺยาม’’ อิเจฺจวมาทโย เอกสฺสตฺถสฺส อตฺตวเสน พหุวจนปโยคาฯ</p>


<p>‘‘เต มนุสฺสา ตํ ภิกฺขุํ เอตทโวจุํ ‘ภุญฺชถ ภเนฺต’ติ, อหํ มนุเสฺสสุ มนุสฺสภูตา, อพฺภาคตานา’สนกํ อทาสิํ’’ อิเจฺจวมาทโย เอกสฺสตฺถสฺส ครุการวเสน พหุวจนปโยคาฯ</p>


<p>‘‘อปฺปจฺจยา  ธมฺมา, อสงฺขตา ธมฺมา’’ อิเจฺจวมาทโย เอกสฺสตฺถสฺส อปริเจฺฉทวเสน พหุวจนปโยคา, อนิยมิตสงฺขาวเสน พหุวจนปโยคา วาฯ</p>


<p>เกจิ ปน ‘‘เทสนาโสตปาตวเสน พหุวจนปโยคา’’ติปิ วทนฺติ, ตํ น คเหตพฺพํฯ น หิ ตถาคโต สติสมฺปชญฺญรหิโต ธมฺมํ เทเสติ, ยุตฺติ จ น ทิสฺสติ ‘‘มาติกายํ ปุจฺฉายํ วิสฺสชฺชเน จาติ ตีสุปิ ฐาเนสุ อปฺปจฺจยาทิธเมฺม เทเสโนฺต สตฺถา ปุนปฺปุนํ พหุวจนวเสน เทสนาโสเต ปติตฺวา ธมฺมํ เทเสตี’’ติฯ</p>


<p>‘‘กตเม ธมฺมา อปฺปจฺจยา’’ อิเจฺจวมาทโย เอกสฺสตฺถสฺส มาติกานุสนฺธินเยน พหุวจนปโยคาฯ</p>


<p>‘‘อิเม ธมฺมา อปฺปจฺจยา’’ อิเจฺจวมาทโย เอกสฺสตฺถสฺส ปุจฺฉานุสนฺธินเยน พหุวจนปโยคาฯ</p>


<p>‘‘กตเม ธมฺมา โน ปรามาสา, เต ธเมฺม ฐเปตฺวา อวเสสา กุสลากุสลาพฺยากตา ธมฺมา’’ อิเจฺจวมาทโย เอกสฺสตฺถสฺส ปุจฺฉาสภาเคน พหุวจนปโยคาฯ</p>


<p>‘‘อตฺถิ ภิกฺขเว อเญฺญว ธมฺมา คมฺภีรา ทุทฺทสา ทุรนุโพธา สนฺตา ปณีตา อตกฺกาวจรา นิปุณา ปณฺฑิตเวทนียา, เย ตถาคโต สยํ อภิญฺญา สจฺฉิกตฺวา ปเวเทตี’’ติ อยเมกสฺสตฺถสฺส ปุถุจิตฺตสมาโยคปุถุอารมฺมณวเสน พหุวจนปโยโคฯ</p>


<p>‘‘เอกํ สมยํ ภควา สเกฺกสุ วิหรติ กปิลวตฺถุสฺมิํ มหาวเน,</p>


<p>
สนฺติ  
ปุตฺตา วิเทหานํ, ทีฆาวุ รฎฺฐวฑฺฒโน;  
  
เต รชฺชํ การยิสฺสนฺติ, มิถิลายํ ปชาปติ’’ –  
</p>
  
<p>อิเจฺจวมาทโย สทฺทา เย เย พหโว, ตนฺนิวาสตํปุตฺตสงฺขาตเสฺสกตฺถสฺส รูฬฺหีวเสน พหุวจนปโยคาฯ</p>


<p>‘‘สาริปุตฺตโมคฺคลฺลาเน อามเนฺตสิ ‘คจฺฉถ ตุเมฺห สาริปุตฺตา กีฎาคิริํ คนฺตฺวา อสฺสชิปุนพฺพสุกานํ ภิกฺขูนํ กีฎาคิริสฺมา ปพฺพาชนียกมฺมํ กโรถ, ตุมฺหากํ เอเต สทฺธิวิหาริโน’ติ’’, ‘‘กจฺจิ โว กุลปุตฺตา, เอถ พฺยคฺฆา นิวตฺตโวฺห’’ อิเจฺจวมาทโย เอกสฺสตฺถสฺส อเญฺญนเตฺถน เอกาภิธานวเสน พหุวจนปโยคาฯ</p>


<p>‘‘มญฺจา อุกฺกุฎฺฐิํ กโรนฺติ’’ อิเจฺจวมาทโย เอกสฺสตฺถสฺส นิสฺสิตวเสน พหุวจนปโยคาฯ</p>


<p>‘‘จตฺตาโร สติปฎฺฐานา’’ติ อยมารมฺมณเภเทน เอกสฺสตฺถสฺส พหุวจนปโยโคฯ</p>


<p>‘‘จตฺตาโร สมฺมปฺปธานา’’ติ อยํ ปน กิจฺจเภเทน เอกสฺสตฺถสฺส พหุวจนปโยโคฯ</p>


<p>ตตฺถ เอกเตฺถกวจนํ, สมุทายาเปเกฺขกวจนํ, ชาตฺยาเปเกฺขกวจนํ, ตนฺนิสฺสยาเปเกฺขกวจนํ, เอกตฺตลกฺขเณกวจนนฺติ ปญฺจวิธํ เอกวจนํ ภวติฯ เอตฺถ ปน ชาตฺยาเปเกฺขกวจนํ อตฺถโต สามญฺญาเปเกฺขกวจนเมวาติ ทฎฺฐพฺพํฯ</p>


<p>พวฺหตฺถพหุวจนํ, พหุสมุทายาเปกฺขพหุวจนํ, อตฺตพหุวจนํ, ครุการพหุวจนํ, อปริเจฺฉทพหุวจนํ, มาติกานุสนฺธินยพหุวจนํ, ปุจฺฉานุสนฺธินยพหุวจนํ, ปุจฺฉาสภาคพหุวจนํ, ปุถุจิตฺตสมาโยคปุถุอารมฺมณพหุวจนํ, ตนฺนิวาสพหุวจนํ, ตํปุตฺตพหุวจนํ, เอกาภิธานพหุวจนํ, ตนฺนิสฺสิตาเปกฺขพหุวจนํ , อารมฺมณเภทพหุวจนํ, กิจฺจเภทพหุวจนนฺติ ปนฺนรสวิธํ พหุวจนํ ภวติฯ อิเจฺจวํ วีสธา สพฺพานิ เอกวจนพหุวจนานิ สงฺคหิตานิฯ อตฺริทํ ปาฬิววตฺถานํ –</p>


<p>
เอกเตฺถ เทกวจน-ญฺจิตรสฺมิตรมฺปิ จ;  
  
สมุทายชาติเอกตฺต-ลกฺขเณกวโจปิ จ;  
  
สาฎฺฐกเถ ปิฎกมฺหิ, ปาเฐ ปาเยน ทิสฺสเรฯ  
</p>
  
<p>
ครุมฺหิ จตฺตเนกสฺมิํ, พหุวจนกํ ปน;  
  
ปาฬิยํ อปฺปกํ อฎฺฐ-กถาฎีกาสุ ตํ พหุํฯ  
</p>
  
<p>
ตถา หิ พหุกํ เทก-วจนํเยว ปาฬิยํ;  
  
ครุมฺหิ จตฺตเนกสฺมิํ, อิทเมตฺถ นิทสฺสนํฯ  
</p>
  
<p>
‘‘นโม เต ปุริสาชญฺญ, นโม เต ปุริสุตฺตม;  
  
ตว สาสนมาคมฺม, ปโตฺตมฺหิ อมตํ ปทํ’’ฯ  
</p>
  
<p>
อิเจฺจวมาทโย ปาฐา, พหุธา ชินสาสเน;  
  
ทิสฺสนฺตีติ วิชาเนยฺย, วิทฺวา อกฺขรจินฺตโกฯ  
</p>
  
<p>
สาติสยํ ครุการา-รหสฺสาปิ มเหสิโน;  
  
เอกวจนโยเคน, นิเทฺทโส ทิสฺสเต ยโตฯ  
</p>
  
<p>
ตโต โวหารกุสโล, กเรยฺยตฺถานุรูปโต;  
  
เอกวจนโยคํ วา, อิตรํ วา สุเมธโสฯ  
</p>
  
<p>
ปาเยน ตนฺนิวาสมฺหิ, พหุวจนกํ ฐิตํ;  
  
ตํปุเตฺต อปฺปกํ ตนฺนิ-สฺสเยกวจนมฺปิ จฯ  
</p>
  
<p>
ปุถุจิตฺตาปริเจฺฉท-มาติกาสนฺธิอาทิสุ;  
  
พหุวจนกญฺจาปิ, อปฺปกนฺติ ปกาสเยฯ  
</p>
  
<p>
เอกาภิธานโต กิจฺจา, ตถา โคจรโตปิ จ;  
  
พหุวจนกํ ตนฺนิ-สฺสิตาเปกฺขญฺจ อปฺปกํฯ  
</p>
  
<p>
อิเจฺจวํ  
สปฺปโยคํ ตุ, ญตฺวาน วจนทฺวยํ;  
  
กาตโพฺพ ปน โวหาโร, ยถาปาฬิ วิภาวินาฯ  
</p>
  
<p>อิทานิ กาลาทิวเสน อาขฺยาตปฺปวตฺติํ ทีปยิสฺสาม – กาลการกปุริสปริทีปกํ กฺริยาลกฺขณํ ฯ ตตฺร นฺติ อตีตานาคตปจฺจุปฺปนฺนวเสน ตโย กาลา, อตีตานาคตปจฺจุปฺปนฺนาณตฺติปริกปฺปกาลาติปตฺติวเสน ปน ฉ, เต เอเกกา ติปุริสกาฯ</p>


<p>
วุตฺตปฺปการกาเลสุ, ยทิทํ วตฺตเต ยโต;  
  
อาขฺยาติกํ ตโต ตสฺส, กาลทีปนตา มตาฯ  
</p>
  
<p>นฺติ กมฺมกตฺตุภาวาฯ เต หิ อุปจารมุขฺยสภาววเสน กโรนฺติ กรณนฺติ จ ‘‘การกา’’ติ วุจฺจนฺติฯ เตว ยถากฺกมํ กฺริยานิมิตฺต ตํสาธก ตํสภาวาติ เวทิตพฺพาฯ</p>


<p>
กมฺมํ กตฺตา จ ภาโว จ, อิเจฺจวํ การกา ติธา;  
  
วิภตฺติปจฺจยา เอตฺถ, วุตฺตา นาญฺญตฺร สจฺจโตฯ  
</p>
  
<p>
‘‘ปริภวิยฺยติ’’จฺจาที, กเมฺม สิชฺฌนฺติ การเก;  
  
‘‘สมฺภวตี’’ติอาทีนิ, สิชฺฌเร กตฺตุการเกฯ  
</p>
  
<p>
‘‘วิภวิยฺยติ’’อิจฺจาที, ภาเว สิชฺฌนฺติ การเก;  
  
ติวิเธเสฺววเมเตสุ, วิภตฺติปจฺจยา มตาฯ  
</p>
  
<p>
การกตฺตยมุตฺตํ ยํ, อาขฺยาตํ นตฺถิ สพฺพโส;  
  
ตสฺมา ตทฺทีปนตฺตมฺปิ, ตสฺสาขฺยาตสฺส ภาสิตํฯ  
</p>
  
<p>
การกตฺตํ ตุ ภาวสฺส, สเจปิ น สมีริตํ;  
  
การกลกฺขเณ เตน, ภาเวน จ อวตฺถุนาฯ  
</p>
  
<p>
กฺริยานิปฺผตฺติ  
นตฺถีติ, ยุตฺติโตปิ จ นตฺถิ ตํ;  
  
ตถาปาขฺยาติเก ตสฺส, ตโพฺพหาโร นิรุตฺติยํ;  
  
ปติฎฺฐิตนโยวาติ, มนฺตฺวา อเมฺหหิ ภาสิโตฯ  
</p>
  
<p>ติ เอกวจนพหุวจนกา ปฐมมชฺฌิมุตฺตมปุริสาฯ ตตฺถ ปฐมปุริโส อาขฺยาตปเทน ตุลฺยาธิกรเณ สาธกวาจเก วา กมฺมวาจเก วา สทฺทวชฺชิเต ปจฺจตฺตวจนภูเต นามมฺหิ ‘‘อภินีหาโร สมิชฺฌติ, โพธิ วุจฺจติ จตูสุ มเคฺคสุญาณ’’นฺติอาทีสุ วิย ปยุชฺชมาเนปิ, ตฎฺฐานิยเตฺต สติ ‘‘ภาสติ วา กโรติ วา, ปีฬิยโกฺขติ มํ วิทู, วุจฺจตีติ วจน’’นฺติอาทีสุ วิย อปฺปยุชฺชมาเนปิ สพฺพธาตูหิ ปโร โหติฯ กตฺถจิ ปน ปาฬิปฺปเทเส นามสฺส อปฺปยุตฺตตฺตา ปฐมปุริสปโยคโตฺถ ทุรนุโพโธ ภวติ, ยถา ‘‘ทุกฺขํ เต เวทยิสฺสามิ, ตตฺถ อสฺสาสยนฺตุ ม’’นฺติฯ ตถา หิ เอตฺถ ‘‘ปาทา’’ติ ปาฐเสโส, ตสฺมิํ ทุกฺขสาสนาโรจเน วตฺตุํ อวิสหนวเสน กิลมนฺตํ มํ เทวสฺส อุโภ ปาทา อสฺสาเสนฺตุ, วิสฺสโฎฺฐ กเถหีติ มํ วทถาติ อธิปฺปาโย จ ภวติฯ</p>


<p>
อธิปฺปาโย สุทุโพฺพโธ, ยสฺมา วิชฺชติ ปาฬิยํ;  
  
ตสฺมา อุปฎฺฐหํ คเณฺห, ครุํ ครุมตํ วิทูฯ  
</p>
  
<p>ตตฺริมานิ ธาตาธิการตฺตา ธาตุวเสน นิทสฺสนปทานิฯ โส ปริภวติ, เต ปริภวนฺติ, ปริภวติ, ปริภวนฺติฯ สปโตฺต อภิภวิยเต, สพฺพา วิตฺยา’นุภูยเต, อภิภวิยเต, อนุภูยเตติฯ ยตฺถ สติปิ นามสฺส สาธกวาจกเตฺต อปจฺจตฺตวจนตฺตา อาขฺยาตปเทน ตุลฺยาธิกรณตา น ลพฺภติ, ตตฺถ กมฺมวาจกํ ปจฺจตฺตวจนภูตํ ตุลฺยาธิกรณปทํ ปฎิจฺจ ปฐมปุริสาทโย ตโย ลพฺภนฺติฯ ตํ  ยถา? ปริภวิยฺยเต ปุริโส เทวทเตฺตน, ปริภวิยฺยเส ตฺวํ เทวทเตฺตน, ปริภวิยฺยเมฺห มยํ อกุสเลหิ ธเมฺมหิฯ เอตฺถ ปนิทํ วจนํ น วตฺตพฺพํ ‘‘นินฺทนฺติ ตุณฺหิมาสิน’นฺติอาทีสุ สติปิ นามสฺส กมฺมวาจกเตฺต อปจฺจตฺตวจนตฺตา อาขฺยาตปเทน ตุลฺยาธิกรณตา น ลพฺภตีติ ปฐมปุริสุปฺปตฺติ น สิยา’’ติฯ กสฺมาติ เจ? ‘‘นินฺทนฺติ ตุณฺหิมาสิน’’นฺติอาทีสุ ‘‘ชนา’’ติ อชฺฌาหริตพฺพสฺส สาธกวาจกสฺส นามสฺส สทฺธิมาขฺยาตปเทน ตุลฺยาธิกรณภาวสฺส อิจฺฉิตตฺตาฯ เอวมุตฺตรตฺราปิ นโยฯ</p>


<p>มชฺฌิมปุริโส อาขฺยาตปเทน ตุลฺยาธิกรเณ สาธกวาจเก วา กมฺมวาจเก วา ปจฺจตฺตวจนภูเต สเทฺท ปยุชฺชมาเนปิ, ตฎฺฐานิยเตฺต สติ อปฺปยุชฺชมาเนปิ สพฺพธาตูหิ ปโร โหติฯ ตฺวํ อติภวสิ, ตุเมฺห อติภวถ, อติภวสิ, อติภวถฯ ตฺวํ ปริภวิยเส เทวทเตฺตน, ตุเมฺห ปริภวิยเวฺหฯ ยตฺถ สติปิ สทฺทสฺส สาธกวาจกเตฺต อปจฺจตฺตวจนตฺตา อาขฺยาตปเทน ตุลฺยาธิกรณตา น ลพฺภติ, น ตตฺถ มชฺฌิมปุริโส โหติฯ อิตเร ปน เทฺว โหนฺติ กมฺมวาจกํ ปจฺจตฺตวจนภูตํ ตุลฺยาธิกรณปทํ ปฎิจฺจฯ ตํ ยถา? ตยา อภิภวิยเต สปโตฺต, ตยา อภิภวิเย อหํฯ</p>


<p>อุตฺตมปุริโส อาขฺยาตปเทน ตุลฺยาธิกรเณ สาธกวาจเก วา กมฺมวาจเก วา ปจฺจตฺตวจนภูเต สเทฺท ปยุชฺชมาเนปิ, ตฎฺฐานิยเตฺต สติ อปฺปยุชฺชมาเนปิ สพฺพธาตูหิ ปโร โหติฯ อหํ ปริภวามิ, มยํ ปริภวาม, ปริภวามิ, ปริภวามฯ อหํ ปริภวิยฺยามิ อกุสเลหิ ธเมฺมหิ, มยํ ปริภวิยฺยาม, ปริภวิยฺยามิ, ปริภวิยฺยามฯ ยตฺถ สติปิ สทฺทสฺส สาธกวาจกเตฺต อปจฺจตฺตวจนตฺตา อาขฺยาตปเทน ตุลฺยาธิกรณตา น ลพฺภติ, น ตตฺถ  อุตฺตมปุริโส โหติฯ อิตเร ปน เทฺว โหนฺติ กมฺมวาจกํ ปจฺจตฺตวจนภูตํ ตุลฺยาธิกรณปทํ ปฎิจฺจฯ ตํ ยถา? มยา อนุภวิยเต สมฺปตฺติ, มยา อภิภวิยเส ตฺวํฯ เอวํ ยตฺถ ยตฺถ สาธกวาจกานํ วา กมฺมวาจกานํ วา นามาทีนํ ปจฺจตฺตวจนภูตานํ อาขฺยาตปเทหิ ตุลฺยาธิกรณเตฺต ลเทฺธ ตตฺถ ตตฺถ ปฐมปุริสาทโย ลพฺภนฺติ, ตสฺมา นามาทีนํ ปจฺจตฺตวจนภูตานํ ตุลฺยาธิกรณภาโวเยว ปฐมปุริสาทีนมุปฺปตฺติยา การณํฯ</p>


<p>ทฺวินฺนํ ติณฺณํ วา ปุริสานเมกาภิธาเน ปโร ปุริโส คเหตโพฺพฯ เอตฺถ เอกาภิธานํ นาม เอกโต อภิธานํ เอกกาลาภิธานญฺจฯ ตญฺจ โข สทฺทปโยเคเยว, อจสทฺทปโยเค ภินฺนกาลาภิธาเน ตคฺคหณาภาวโตฯ ‘‘ตุเมฺห อตฺถกุสลา ภวถ, มยมตฺถกุสลา ภวาม’’ อิเจฺจวมาทโย ตปฺปโยคาฯ ตตฺถ ตุเมฺห อตฺถกุสลา ภวถ – อิเจฺจตสฺมิํ โวหาเร ‘‘โส จ อตฺถกุสโล ภวติ, ตฺวญฺจ อตฺถกุสโล ภวสิ, ตุเมฺห อตฺถกุสลา ภวถา’’ติ เอวํ ทฺวินฺนเมกาภิธาเน ปโร ปุริโส คเหตโพฺพฯ ‘‘มยมตฺถกุสลา ภวาม’’ อิเจฺจตสฺมิํ ปน ‘‘โส จ อตฺถกุสโล ภวติ, อหญฺจ อตฺถกุสโล ภวามิ, มยมตฺถกุสลา ภวามา’’ติ วา ‘‘ตฺวญฺจ อตฺถกุสโล ภวสิ, อหญฺจ อตฺถกุสโล ภวามิ, มยมตฺถกุสลา ภวามา’’ติ วา เอวมฺปิ ทฺวินฺนเมกาภิธาเน ปโร ปุริโส คเหตโพฺพฯ ‘‘โส จ อตฺถกุสโล ภวติ, ตฺวญฺจ อตฺถกุสโล ภวสิ, อหญฺจ อตฺถกุสโล ภวามิ, มยมตฺถกุสลา ภวามา’’ติ วา ‘‘โส จ อตฺถกุสโล ภวติ, เต จ อตฺถกุสลา ภวนฺติ, ตฺวญฺจ อตฺถกุสโล ภวสิ, ตุเมฺห จ อตฺถกุสลา ภวถ, อหญฺจ อตฺถกุสโล ภวามิ, มยมตฺถกุสลา ภวามา’’ติ วา เอวํ ติณฺณเมกาภิธาเน ปโร ปุริโส คเหตโพฺพฯ</p>


<p>อปโรปิ  อตฺถนโย วุจฺจติ – ‘‘ตฺวญฺจ อตฺถกุสโล ภวสิ, โส จ อตฺถกุสโล ภวติ, ตุเมฺห อตฺถกุสลา ภวถา’’ติ วา ‘‘อหญฺจ อตฺถกุสโล ภวามิ, โส จ อตฺถกุสโล ภวติ, มยมตฺถกุสลา ภวามา’’ติ วา อิมินา นเยน อเนกปฺปเภโท อตฺถนโยฯ เอวํ เสสาสุ วิภตฺตีสุ ปญฺจมีสตฺตมิยาทีสุ ปโรปุริโส คเหตโพฺพฯ สเพฺพสุ จ กฺริยาปเทสุ พวฺหตฺถวาจเกสุ พหุวจนเนฺตสุ, น ปน พหุวจนเนฺตสุปิ เอกสฺสตฺตโน วาจเกสุ ครุกาตพฺพเสฺสกสฺสตฺถสฺส วาจเกสุ จ กฺริยาปเทสุฯ เอตฺถ โจทนาสนฺทีปนิโย อิมา คาถา –</p>


<p>
‘‘ตฺวญฺจ ภวสิ โส จาปิ, ภวติ’’จฺจาทิภาสเน;  
  
‘‘ตุเมฺห ภวถ’’ อิจฺจาทิ, ปโรโปโส กถํ สิยา?;  
</p>
  
<p>
‘‘อหํ ภวามิ โส จาปิ, ภวติ’’จฺจาทิภาสเน;  
  
‘‘มยํ ภวาม’’อิจฺจาทิ, อุตฺตโม จ กถํ สิยา?;  
</p>
  
<p>เอตฺถ จ วุจฺจเต –</p>


<p>
ปจฺฉา วุโตฺต ปโร นาม, สญฺญาย ปฎิปาฎิยา;  
  
เอวํ ปน คเหตโพฺพ, ปโรปุริสนามโกฯ  
</p>
  
<p>
ปฐมมฺหา ปโร นาม, มชฺฌิโม อุตฺตโมปิ จ;  
  
มชฺฌิมมฺหา ปโร นาม, อุตฺตโม ปุริโส รุโตฯ  
</p>
  
<p>
เอวํ ตุ คหณเญฺหตฺถ, โวหารสฺสานุโลมกํ;  
  
โทโส ตทนุโลมมฺหิ, คหณสฺมิํ น วิชฺชติฯ  
</p>
  
<p>
‘‘ตฺวญฺจ ภเทฺท สุขี โหหิ, เอโส จาปิ มหามิโค’’;  
  
อิติ ปาโฐ ยโต ทิโฎฺฐ, ตสฺมา เอวํ วเทมเสฯ  
</p>
  
<p>
‘‘ตุเมฺห เทฺว สุขิตา โหถ’’, อิจฺจโตฺถ ตตฺถ ทิสฺสติ;  
  
เอวํปฺยยํ นโย วุโตฺต, อตฺตโนมติยา มมฯ  
</p>
  
<p>
อตฺตโนมติ  
กิญฺจาปิ, กถิตา สพฺพทุพฺพลา;  
  
ตถาปิ นยมาทาย, กถิตตฺตา อโกปิยาฯ  
</p>
  
<p>
‘‘ธเมฺมน รชฺชํ กาเรนฺตํ, รฎฺฐา ปพฺพาชยิตฺถ มํ;  
  
ตฺวญฺจ ชานปทา เจว, เนคมา จ สมาคตา’’ฯ  
</p>
  
<p>
‘‘อหญฺจ มทฺทิเทวี จ, ชาลีกณฺหาชินา จุโภ;  
  
อญฺญมญฺญํ โสกนุทา, วสาม อสฺสเม ตทา’’ฯ  
</p>
  
<p>
เอตา คาถาปิ เอตสฺส, อตฺถสฺส ปน สาธิกา;  
  
ตาสุ วุตฺตนเยเนว, อโตฺถ สุปากโฎ สิยา;  
  
เอวํ วิญฺญูหิ วิเญฺญยฺยํ, พหุนา ภาสิเตน กิํฯ  
</p>
  
<p>
อากาเรน มนาเปน, กถเน เยน เกนจิ;  
  
น วิรุชฺฌติ เจ อโตฺถ, ตํ ปมาณํ สุธีมตํฯ  
</p>
  
<p>
ปุริสตฺตยโต เอโส, ปโรปุริสนามโก;  
  
นุปลพฺภติ ปเจฺจกํ, ตทโนฺตคธโตว ยํฯ  
</p>
  
<p>
ปาฎวตฺถาย โสตูนํ, โวหารเตฺถสุ สพฺพโส;  
  
วิสุํ อลพฺภมาโนปิ, ลพฺภมาโนว อุทฺธโฎฯ  
</p>
  
<p>สเงฺขปโตเปตฺถ ปุริสปฺปวตฺติ เอวํ อุปลกฺขิตพฺพา วจนเตฺถ อุตฺตโม, วจนเตฺถ มชฺฌิโม, อเญฺญสํ วจนเตฺถ ปฐโม’’ติฯ</p>


<p>
ตฺยาทีนํ ปุริสสญฺญา, ยสฺมา วุตฺตา ตโต อิทํ;  
  
ตพฺพนฺตาขฺยาติกํ เญยฺยํ, ปุริสปริทีปกํฯ  
</p>
  
<p>เอวํ สพฺพถาปิ อาขฺยาติกสฺส กาลการกปุริสปริทีปนตา วุตฺตาฯ</p>


<p>นฺติ เอตฺถ กถํ อาขฺยาติกสฺส กฺริยาลกฺขณตา เวทิตพฺพา?</p>


<p>
ลกฺขิยติ  
กฺริยาเยตํ, กฺริยา วา อสฺส ลกฺขณํ;  
  
กฺริยาลกฺขณตา เอวํ, เวทิตพฺพา ตถา หิ จฯ  
</p>
  
<p>
‘‘คจฺฉติ’’จฺจาทิกํ สุตฺวา, กฺริยาสนฺทีปนํ ปทํ;  
  
‘‘อาขฺยาติก’’นฺติ ธีเรหิ, อาขฺยาตญฺญูหิ สญฺญิตํฯ  
</p>
  
<p>
ลกฺขณํ โหติ นามสฺส, ยถา สตฺวาภิธานตา;  
  
กฺริยาภิธานตา เอวํ, อาขฺยาตเสฺสว ลกฺขณํฯ  
</p>
  
<p>
อตฺถโต ปน เอตสฺส, กฺริยาวาจกตา อิธ;  
  
ลกฺขณํ อิติ วิเญฺญยฺยํ, ลกฺขณญฺญูหิ ลกฺขิตํฯ  
</p>
  
<p>
‘‘กิํ กโรสี’’ติ ปุฎฺฐสฺส, ‘‘ปจามิ’’จฺจาทินา ‘‘อหํ’’;  
  
ปฎิวาจาย ทาเนน, กฺริยาวาจกตา มตาฯ  
</p>
  
<p>
เอวมาขฺยาติกสฺส กฺริยาลกฺขณตา เวทิตพฺพา;  
  
อิทานิ กาเลสุ วิภตฺติปฺปวตฺติ เอวํ เวทิตพฺพา –  
</p>
  
<p>
ปจฺจุปฺปนฺนมฺหิ กาลสฺมิํ, วตฺตมานา ปวตฺตติ;  
  
อาสิฎฺฐาณาปนเตฺถสุ, ปจฺจุปฺปนฺนมฺหิ ปญฺจมีฯ  
</p>
  
<p>
ปจฺจุปฺปเนฺน ปริกปฺปา-นุมตฺยเตฺถสุ สตฺตมี;  
  
อปฺปจฺจเกฺข อตีตมฺหิ, ปโรกฺขา สมฺปวตฺตติฯ  
</p>
  
<p>
หิโยฺย ปภุติ กาลสฺมิํ, อตีตมฺหิ ปวตฺตติ;  
  
ปจฺจเกฺข วา อปจฺจเกฺข, หิยฺยตฺตนี นิรุตฺติตาฯ  
</p>
  
<p>
อชฺชปฺปภุติ กาลสฺมิํ, อตีตมฺหิ ปวตฺตติ;  
  
ปจฺจเกฺข วา อปจฺจเกฺข, สมีเปชฺชตนวฺหยาฯ  
</p>
  
<p>
อนาคเต ภวิสฺสนฺตี, กาลสฺมิํ สมฺปวตฺตติ;  
  
กฺริยาติปนฺนมตฺตมฺหิ, ตีเต กาลาติปตฺติกา;  
  
อนาคเตปิ โหตีติ, นิรุตฺตญฺญูหิ ภาสิตาฯ  
</p>
  
<p>เอวํ กาเลสุ วิภตฺติปฺปวตฺติํ ญตฺวา เย เต สุตฺตเนฺตสุ วิจิตฺตา สุวิสทวิปุลติขิณพุทฺธิวิสยภูตา ปโยคา ทิสฺสนฺติ, เตสุ ปาฎวมิจฺฉเนฺตหิ ตฺยาทิกฺกเมน วุจฺจมานา กฺริยาปทมาลา  สลฺลกฺขิตพฺพา – ภวติ, ภวนฺติฯ ภวสิ, ภวถฯ ภวามิ, ภวามฯ ภวเต, ภวเนฺตฯ ภวเส, ภวเวฺหฯ ภเว, ภวาเมฺหฯ อยํ อญฺญโยคาทิรหิตา กฺริยาปทมาลาฯ</p>


<p>ทิสฺสนฺติ จ สุตฺตเนฺตสุ อตฺถสมฺภเวปิ อญฺญโยคาทิรหิตานิ กฺริยาปทานิฯ เสยฺยถิทํ? ‘‘สเพฺพ สงฺขารา อนิจฺจาติ, ยทา ปญฺญาย ปสฺสติฯ ยํ มํ ภณสิ สารถิฯ อญฺญํ เสปณฺณิ คจฺฉามิ’’ อิเจฺจวมาทีนิ เอตสฺสตฺถสฺส ปริทีปนิยา กฺริยาปทมาลาฯ</p>


<p>เอตฺถ ติวิโธ กฺริยาปเทสุ โยโค โยโค, โยโค, อญฺญโยโค จฯ ตตฺถ มชฺฌิมปุริสา โยควเสน คเหตพฺพา, อุตฺตมปุริสา โยควเสนฯ ปฐมปุริสา อญฺญโยควเสนฯ ตฺยาทีนเมตฺถ ปฎิปาฎิยา อยํ อนุคีติ –</p>


<p>
อญฺญโยเคน ปฐมา,  
ต  
โยเคน ตุ มชฺฌิมา;  
  
มโยเคนุตฺตมา โหนฺติ, คเหตพฺพา วิภาวินาฯ  
</p>
  
<p>โสตูนํ ปโยเคสุ โกสลฺลตฺถํ อญฺญโยคาทิสหิตมปรมฺปิ กฺริยาปทมาลํ วทาม – โส ภวติ, เต ภวนฺติฯ ตฺวํ ภวสิ, ตุเมฺห ภวถฯ อหํ ภวามิ, มยํ ภวามฯ โส ภวเต, เต ภวเนฺตฯ ตฺวํ ภวเส, ตุเมฺห ภวเวฺหฯ อหํ ภเว, มยํ ภวาเมฺหฯ อยํ อญฺญโยคาทิสหิตา กฺริยาปทมาลาฯ</p>


<p>ทิสฺสนฺติ จ สุตฺตเนฺตสุ อญฺญโยคาทิสหิตานิปิ กฺริยาปทานิฯ เสยฺยถิทํ? ปายํ เทว กุมาโร สุปฺปติฎฺฐิตปาโท, อิทมฺปิมสฺส มหาปุริสสฺส มหาปุริสลกฺขณํ ภวติ, ตสฺสิมานิ สตฺต รตนานิ ภวนฺติฯ โย ทนฺธกาเล ตรติ , ตรณีเย จ ทนฺธติ, ตฺวํสิ อาจริโย มม, อหมฺปิ ทฎฺฐุกาโมสฺมิ, ปิตรํ เม อิธาคตํ’’ อิเจฺจวมาทีนิ เอตสฺสตฺถสฺส ปริทีปนิยา กฺริยาปทมาลาฯ</p>


<p>โย สเทฺทน วตฺตเพฺพ อเตฺถ นิปตติ, น ปน โหติ ตุมฺหตฺถวาจโก, เนโส สโทฺท กฺริยาปทสฺส โยคสหิตตฺตํ สาเธติ, อญฺญทตฺถุ อญฺญโยคสหิตตฺตเญฺญว สาเธติฯ โย จ สเทฺทน วตฺตเพฺพ อเตฺถ นิปตติ, น ปน โหติ อมฺหตฺถวาจโก, น โสปิ สโทฺท กฺริยาปทสฺส โยคสหิตตฺตํ สาเธติ, อญฺญทตฺถุ อญฺญโยคสหิตตฺตเญฺญว สาเธติฯ</p>


<p>ตตฺร สเทฺทน ตาว วตฺตพฺพเตฺถ – ‘‘น ภวํ เอติ ปุญฺญตฺถํ, สิวิราชสฺส ทสฺสนํฯ มายสฺมา สมคฺคสฺส สงฺฆสฺส เภทาย ปรกฺกมิฯ อิธ ภเนฺต ภควา ปํสุกูลํ โธวตู’’ติ อิเจฺจวมาทโย ปโยคาฯ สเทฺทน ปน วตฺตพฺพเตฺถ ‘‘อุปาลิ ตํ มหาวีร, ปาเท วนฺทติ สตฺถุโนฯ สาวโก เต มหาวีร, สรโณ วนฺทติ สตฺถุโน’’ติ จ อิเจฺจวมาทโย ปโยคาฯ อิทเมตฺถุปลกฺขิตพฺพํ ‘‘ตฺวํ ตุเมฺห อหํ มย’’นฺติ อตฺถทีปก โยค โยคโต อโญฺญ อญฺญตฺถทีปโน ปโยโคเยว อญฺญโยโค นาม, ตตฺถ ปฐมปุริโส ภวตีติฯ</p>


<p>ยเชฺชวํ ‘‘สพฺพายสํ กูฎมติปฺปมาณํ, ปคฺคยฺห โส ติฎฺฐสิ อนฺตลิเกฺขฯ เอส สุตฺวา ปสีทามิ, วโจ เต อิสิสตฺตมา’’ติอาทีสุ กถํฯ เอตฺถ หิ มชฺฌิมุตฺตมปุริสสมฺภโวเยว ทิสฺสติ, น ตุ ปฐมปุริสสมฺภโวติ? วุจฺจเต – ‘‘สพฺพายสํ กูฎมติปฺปมาณํ, ปคฺคยฺห โส ติฎฺฐสิ อนฺตลิเกฺข’’ติอาทีสุ ‘‘โส’’ติอาทิกสฺส นามสทฺทสฺส สทฺทสฺสตฺถวาจกสเทฺทหิ‘‘ติฎฺฐสี’’ติอาทีนํ สฺยาทฺยนฺตานํ ปทานํ ทสฺสนโต อจฺจนฺตมชฺฌาหริตเพฺพหิ  สมานาธิกรณตฺตา ตคฺคุณภูตตฺตา จ มชฺฌิมุตฺตมปุริสสมฺภโว สมธิคนฺตโพฺพฯ อีทิเสสุ ปโยเคสุ สฺยาทฺยนฺตานํ ทสฺสนวเสน อวิชฺชมานานิปิ อชฺฌาหริตพฺพานิ ‘‘ตฺวมห’’มิจฺจาทีนิ ปทานิ ภวนฺติฯ กตฺถจิ ปน ปริปุณฺณานิ ทิสฺสนฺติ ‘‘สาตฺวํ วงฺกมนุปฺปตฺตา, กถํ มทฺทิ กริสฺสสิฯ โส อหํ วิจริสฺสามิ, คามา คามํ ปุรา ปุร’’นฺติ อิเจฺจวมาทีสุฯ</p>


<p>อาขฺยาติกสฺส กฺริยาลกฺขณตฺตา อลิงฺคเภทตฺตา จ ติณฺณํ ลิงฺคานํ สาธารณภาวปริทีปนตฺถํ อปรมฺปิ กฺริยาปทมาลํ วทาม –</p>


<p>ปุริโส ภวติ, กญฺญา ภวติ, จิตฺตํ ภวติ, ปุริสา ภวนฺติ, กญฺญาโย ภวนฺติ, จิตฺตานิ ภวนฺติฯ โภ ปุริส ตฺวํ ภวสิ, โภติ กเญฺญ ตฺวํ ภวสิ, โภ จิตฺต ตฺวํ ภวสิ, ภวโนฺต ปุริสา ตุเมฺห ภวถ, โภติโย กญฺญาโย ตุเมฺห ภวถ, ภวโนฺต จิตฺตานิ ตุเมฺห ภวถฯ อหํ ปุริโส ภวามิ, อหํ กญฺญา ภวามิ, อหํ จิตฺตํ ภวามิ, มยํ ปุริสา ภวาม, มยํ กญฺญาโย ภวาม, มยํ จิตฺตานิ ภวามฯ</p>


<p>เอส นโย อตฺตโนปเทสุ, เสสวิภตฺตีนํ สพฺพปเทสุปิฯ อยมาขฺยาติกสฺส ติณฺณํ ลิงฺคานํ สาธารณภาวปริทีปนี กฺริยาปทมาลาวฯ</p>


<p>วุตฺตเญฺหตํ  ‘‘กฺริยาลกฺขณมาขฺยาติกมลิงฺคเภท’’มิติฯ ตตฺร มิติ โก อโตฺถ? อิตฺถิปุมนปุํสกานํ อวิเสสโตฺถ วุจฺจเต ‘‘อลิงฺคเภท’’มิติฯ ยถา ‘‘ปุริโส คจฺฉติ, กญฺญา คจฺฉติ, จิตฺตํ คจฺฉตี’’ติฯ จตุธา อุทฺทิฎฺฐกฺริยาปเทสุ ยถา ‘‘ภวตี’’ติ การานนฺตรตฺยนฺตปทํ คเหตฺวา ‘‘ภวติ ภวนฺติ ภวสี’’ติอาทินา กฺริยาปทมาลา สพฺพถา กตา, เอวํ ‘‘อุพฺภวติ’’จฺจาทีนิปิ การานนฺตรตฺยนฺตปทานิ คเหตฺวา ‘‘อุพฺภวติ อุพฺภวนฺติ อุพฺภวสี’’ติอาทินา  กฺริยาปทมาลา สพฺพถา กาตพฺพาฯ ‘‘โภติ สโมฺภตี’’ติอาทีนิ ปน โอการานนฺตรตฺยนฺตปทานิ, ‘‘ภาเวติ วิภาเวตี’’ติอาทีนิ จ เอการานนฺตรตฺยนฺตปทานิ คเหตฺวา ปาฬินยานุสาเรเนว ปทมาลา กาตพฺพา, นยิธ วุตฺตนยานุสาเรนฯ อีทิเสสุ หิ ฐาเนสุ ทุรนุโพธา กฺริยาปทคติฯ อโต ลพฺภมานวเสน กฺริยาปทมาลา กาตพฺพาฯ น หิ โลเก โลกิยา สเพฺพ ธาตุสเทฺท ปเจฺจกํ สเพฺพหิปิ ฉนฺนวุติยา วจเนหิ โยเชตฺวา วทนฺติ, เอวํ อวทนฺตานมฺปิ เนสํ กถา อปริปุณฺณา นาม น โหติ, ตสฺมา วเชฺชตพฺพฎฺฐานํ วเชฺชตฺวา ยถาสมฺภวํ ปทมาลา กาตพฺพาฯ เอวํ ปญฺจมิยาทีสุปิ วิภตฺตีสุฯ อยํ วตฺตมานวิภตฺติวเสน กฺริยาปทมาลานิเทฺทโสฯ</p>


<p>อิโต ปฎฺฐาย ปน ยถุทฺทิฎฺฐปทาเนว ปริณาเมตฺวา ปริณาเมตฺวา ปญฺจมิยาทีนํ มาติกาภาเวน คเหตพฺพานิฯ อิทานิ ปน ตโยคาทิสหิตาสหิตวเสน ทฺวิธา กฺริยาปทมาลาโย ทเสฺสสฺสาม กฺวจาเทสวเสน สมฺภูตานิ จ รูปนฺตรานิ โสตูนํ สุขธารณตฺถเญฺจว ปุริสปฺปโยเค อสโมฺมหตฺถญฺจฯ</p>


<p>ภวตุ, ภวนฺตุฯ ภวาหิ, ภว, ภวถฯ ภวามิ, ภวามฯ ภวตํ, ภวนฺตํฯ ภวสฺสุ, ภวโวฺหฯ ภเว, ภวามเสฯ โส ภวตุ, เต ภวนฺตุฯ ตฺวํ ภวาหิ, ภว, ตุเมฺห ภวถฯ อหํ ภวามิ, มยํ ภวามฯ โส ภวตํ, เต ภวนฺตํฯ ตฺวํ ภวสฺสุ, ตุเมฺห ภวโวฺหฯ อหํ ภเว, มยํ ภวามเสฯ อยํ ปญฺจมีวิภตฺติวเสน กฺริยาปทมาลานิเทฺทโสฯ</p>


<p>ภเวยฺย, ภเว, ภเวยฺยุํฯ ภเวยฺยาสิ, ภเวยฺยาถฯ ภเวยฺยามิ, ภเวยฺยาม, ภเวมุฯ ภเวถ, ภเวรํฯ ภเวโถ, ภเวยฺยาโวฺหฯ ภเวยฺยํ, ภเวยฺยาเมฺห อิติ วา, โส ภเวยฺย , ภเว, เต ภเวยฺยุํฯ ตฺวํ ภเวยฺยาสิ, ตุเมฺห ภเวยฺยาถฯ อหํ ภเวยฺยามิ, มยํ ภเวยฺยาม, ภเวมุฯ โส ภเวถ, เต ภเวรํฯ ตฺวํ ภเวโถ, ตุเมฺห ภเวยฺยาโวฺหฯ อหํ ภเวยฺยํ, มยํ ภเวยฺยาเมฺห อิติ วาฯ อยํ สตฺตมีวิภตฺติวเสน กฺริยาปทมาลานิเทฺทโสฯ</p>


<p>พภูว, พภูวุฯ พภูเว, พภูวิตฺถฯ พภูวํ, พภูวิมฺหฯ พภูวิตฺถ, พภูวิเรฯ พภูวิโตฺถ, พภูวิโวฺหฯ พภูวิํ, พภูวิเมฺห อิติ วา, โส พภูว, เต พภูวุฯ ตฺวํ พภูเว, ตุเมฺห พภูวิตฺถฯ อหํ พภูวํ, มยํ พภูวิมฺหฯ โส พภูวิตฺถ, เต พภูวิเรฯ ตฺวํ พภูวิโตฺถ, ตุเมฺห พภูวิโวฺหฯ อหํ พภูวิํ, มยํ พภูวิเมฺห อิติ วาฯ อยํ ปโรกฺขาวิภตฺติวเสน กฺริยาปทมาลานิเทฺทโสฯ</p>


<p>อภวา, อภวูฯ อภโว, อภวตฺถฯ อภวํ, อภวมฺหาฯ อภวตฺถ, อภวตฺถุํฯ อภวเส, อภววฺหํฯ อภวิํ, อภวมฺหเส อิติ วา, โส อภวา, เต อภวูฯ ตฺวํ อภโว, ตุเมฺห อภวตฺถฯ อหํ อภวํ, มยํ อภวมฺหาฯ โส อภวตฺถ, เต อภวตฺถุํฯ ตฺวํ อภวเส, ตุเมฺห อภววฺหํฯ อหํ อภวิํ, มยํ อภวมฺหเส อิติ วาฯ อยํ หิยฺยตฺตนีวิภตฺติวเสน กฺริยาปทมาลานิเทฺทโสฯ</p>


<p>อภวิ, อภวุํฯ อภโว, อภวิตฺถฯ อภวิํ, อภวิมฺหาฯ อภวา, อภวูฯ อภวเส, อภวิวฺหํฯ อภวฺหํ, อภวิเมฺห อิติ วา, โส อภวิ, เต อภวุํฯ ตฺวํ อภโว, ตุเมฺห อภวิตฺถฯ อหํ อภวิํ, มยํ อภวิมฺหาฯ โส อภวา, เต อภวูฯ ตฺวํ อภวเส, ตุเมฺห อภวิวฺหํฯ อหํ อภวํ, มยํ อภวิเมฺห อิติ วาฯ อยํ อชฺชตนีวิภตฺติวเสน กฺริยาปทมาลานิเทฺทโสฯ</p>


<p>เอตฺถ ปนชฺชตนิยา วจนสฺส มาเทสวเสน ภวติโน รูปนฺตรานิปิ เวทิตพฺพานิฯ เสยฺยถิทํ? เต ภวิํสุ, สมุพฺภวิํสุ, ปภวิํสุ, ปราภวิํสุ, สมฺภวิํสุ, ปาตุภวิํสุ, ปาตุพฺภวิํสุ , อิมานิ อกมฺมกปทานิฯ ปริภวิํสุ, อภิภวิํสุ, อธิภวิํสุ, อติภวิํสุ, อนุภวิํสุ, สมนุภวิํสุ, อภิสมฺภวิํสุฯ</p>


<p>
‘‘อธิโภสุ’’นฺติ รูปมฺปิ, ยสฺมา ทิสฺสติ ปาฬิยํ;  
  
ตสฺมา หิ นยโต เญ ยฺยํ, ‘‘ปริโภสุ’’นฺติอาทิกํฯ  
</p>
  
<p>ตตฺรายํ ปาฬิ – ‘‘เอวํวิหาริญฺจาวุโส ภิกฺขุํ รูปา อธิโภสุํ, น ภิกฺขุ รูเป อธิโภสี’’ติฯ อิมานิ สกมฺมกปทานิ, เอวมชฺชตนิยา วจนสฺส มาเทสวเสน ภวติโน รูปนฺตรานิ ภวนฺติฯ อปิจ</p>


<p>
‘‘อนฺวภิ’’ อิติรูปมฺปิ, อชฺชตนฺยา ปทิสฺสติ;  
  
ตสฺมา หิ นยโต เญยฺยํ, ‘‘อชฺฌภิ’’จฺจาทิกมฺปิ จฯ  
</p>
  
<p>ตตฺรายํ ปาฬิ – โส เตน กเมฺมน ทิวํ สมกฺกมิ, สุขญฺจ ขิฑฺฑารติโย จ อนฺวภีติฯ ตตฺถ ติ อนุ อภีติ เฉโทฯ ติ อุปสโคฺคฯ ติ อาขฺยาติกปทนฺติ ทฎฺฐพฺพํฯ</p>


<p>ภวิสฺสติ, ภวิสฺสนฺติฯ ภวิสฺสสิ, ภวิสฺสถฯ ภวิสฺสามิ, ภวิสฺสามฯ ภวิสฺสเต, ภวิสฺสเนฺตฯ ภวิสฺสเส, ภวิสฺสเวฺหฯ ภวิสฺสํ, ภวิสฺสาเมฺห อิติ วา, โส ภวิสฺสติ, เต ภวิสฺสนฺติฯ ตฺวํ ภวิสฺสสิ, ตุเมฺห ภวิสฺสถฯ อหํ ภวิสฺสามิ, มยํ ภวิสฺสามฯ โส ภวิสฺสเต, เต ภวิสฺสเนฺตฯ ตฺวํ ภวิสฺสเส, ตุเมฺห ภวิสฺสเวฺหฯ อหํ ภวิสฺสํ, มยํ ภวิสฺสาเมฺห อิติ วาฯ อยํ ภวิสฺสนฺตีวิภตฺติวเสน กฺริยาปทมาลานิเทฺทโสฯ</p>


<p>อภวิสฺสา, อภวิสฺสํสุฯ อภวิเสฺส, อภวิสฺสถฯ อภวิสฺสํ, อภวิสฺสามฺหาฯ อภวิสฺสถ, อภวิสฺสิสุฯ อภวิสฺสเส, อภวิสฺสเวฺหฯ อภวิสฺสิํ, อภวิสฺสามฺหเส อิติ วา, โส อภวิสฺสา, เต อภวิสฺสํสุฯ ตฺวํ อภวิเสฺส, ตุเมฺห  อภวิสฺสถฯ อหํ อภวิสฺสํ, มยํ อภวิสฺสามฺหาฯ โส อภวิสฺสถ, เต อภวิสฺสิสุฯ ตฺวํ อภวิสฺสเส, ตุเมฺห อภวิสฺสเวฺหฯ อหํ อภวิสฺสิํ, มยํ อภวิสฺสามฺหเส อิติ วาฯ อยํ กาลาติปตฺติวิภตฺติวเสน กฺริยาปทมาลานิเทฺทโสฯ</p>


<p>
โวหารเภทกุสเลน สุพุทฺธินา โย,  
  
กจฺจายเนน กถิโต ชินสาสนตฺถํ;  
  
ตฺยาทิกฺกโม ตทนุคํ กิริยาปทานํ,  
  
กตฺวา กโม ภวติธาตุวเสน วุโตฺตฯ  
</p>
  
อิติ นวเงฺค สาฎฺฐกเถ ปิฎกตฺตเย พฺยปฺปถคตีสุ วิญฺญูนํ  
</p>
  
โกสลฺลตฺถาย กเต สทฺทนีติปฺปกรเณ  
</p>
  
ภวติโน กฺริยาปทมาลาวิภาโค นาม  
</p>
  
ทุติโย ปริเจฺฉโทฯ  
</p>
  
  
  
  
  