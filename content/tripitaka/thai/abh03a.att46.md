<h1>๗. อนุสยยมกํ</h1>
<h3>ปริเจฺฉทปริจฺฉินฺนุเทฺทสวารวณฺณนา</h3>
<p> อิทานิ  เตสเญฺญว มูลยมเก เทสิตานํ กุสลาทิธมฺมานํ ลพฺภมานวเสน เอกเทสํ สงฺคณฺหิตฺวา สงฺขารยมกานนฺตรํ เทสิตสฺส อนุสยยมกสฺส อตฺถวณฺณนา โหติฯ ตตฺถ ปาฬิววตฺถานํ ตาว เวทิตพฺพํ – อิมสฺมิญฺหิ อนุสยยมเก ขนฺธยมกาทีสุ วิย เทสนํ อกตฺวา  อเญฺญน นเยน ปาฬิเทสนา กตาฯ กถํ? ปฐมํ ตาว ปริเจฺฉทโต, อุเทฺทสโต, อุปฺปตฺติฎฺฐานโตติ ตีหากาเรหิ อนุสเย คหาเปตุํ ปริเจฺฉทวาโร, ปริจฺฉินฺนุเทฺทสวาโร, อุปฺปตฺติฎฺฐานวาโรติ, ตโย วารา เทสิตาฯ ตโต สตฺตนฺนํ มหาวารานํ วเสน อนุสเย โยเชตฺวา ยมกเทสนา กตาฯ ตตฺถ อยํ ‘‘สเตฺตว, น ตโต อุทฺธํ, น เหฎฺฐา’’ติ คณนปริเจฺฉเทน ปริจฺฉินฺทิตฺวา อนุสยานํ เทสิตตฺตา ปริเจฺฉทวาโร นามฯ ติ อยํ ปริเจฺฉทวาเรน ปริจฺฉินฺนานํ นามมตฺตํ อุทฺทิสิตฺวา ‘‘อิเม นาม เต’’ติ เทสิตตฺตา ปริจฺฉินฺนุเทฺทสวาโร นามฯ ติ อยํ ‘‘อิเมสุ นาม ฐาเนสุ อิเม อนุสยา อนุเสนฺติ’’ติ เอวํ เตสํเยว อุปฺปตฺติฎฺฐานสฺส เทสิตตฺตา อุปฺปตฺติฎฺฐานวาโร นามฯ</p>


<p>เยสํ ปน สตฺตนฺนํ มหาวารานํ วเสน อนุสเย โยเชตฺวา ยมกเทสนา กตา, เตสํ อิมานิ นามานิ – อนุสยวาโร, สานุสยวาโร, ปชหนวาโร, ปริญฺญาวาโร, ปหีนวาโร, อุปฺปชฺชนวาโร ธาตุวาโรติฯ เตสุ ปฐโม อนุสยวาโรฯ โส อนุโลมปฎิโลมนยวเสน ทุวิโธ โหติฯ</p>


<p>ตตฺถ  อนุโลมนเย ‘‘ยสฺส อนุเสติ, ยตฺถ อนุเสติ, ยสฺส ยตฺถ อนุเสตี’’ติ ปุคฺคโลกาสตทุภยวเสน ตโย อนฺตรวารา โหนฺติฯ เตสุ ปฐเม ปุคฺคลวาเร ‘‘ยสฺส กามราคานุสโย อนุเสติ, ตสฺส ปฎิฆานุสโย อนุเสติ; ยสฺส วา ปน ปฎิฆานุสโย อนุเสติ, ตสฺส กามราคานุสโย อนุเสติ; ยสฺส กามราคานุสโย อนุเสติ, ตสฺส มานานุสโย, ทิฎฺฐานุสโย, วิจิกิจฺฉานุสโย, ภวราคานุสโย, อวิชฺชานุสโย อนุเสติฯ ยสฺส วา ปน อวิชฺชานุสโย อนุเสติ, ตสฺส กามราคานุสโย  อนุเสตี’’ติ กามราคานุสยมูลกานิ ฉ ยมกานิฯ ปุน อคหิตคฺคหณวเสน ปฎิฆานุสยมูลกานิ ปญฺจ, มานานุสยมูลกานิ จตฺตาริ, ทิฎฺฐานุสยมูลกานิ ตีณิ, วิจิกิจฺฉานุสยมูลกานิ เทฺว, ภวราคานุสยมูลกํ เอกนฺติ เอวํ สพฺพานิปิ เอกมูลกานิ เอกวีสติฯ ปุน ‘‘ยสฺส กามราคานุสโย จ ปฎิฆานุสโย จ อนุเสนฺตี’’ติ เอวํ อาคตานิ ทุกมูลกานิ ปญฺจ, ติกมูลกานิ จตฺตาริ, จตุกฺกมูลกานิ ตีณิ, ปญฺจกมูลกานิ เทฺว, ฉกฺกมูลกํ เอกนฺติ อปรานิปิ ปนฺนรส โหนฺติฯ ตานิ ปุริเมหิ เอกวีสติยา สทฺธิํ ฉตฺติํสาติ ปุคฺคลวาเร ฉตฺติํส ยมกานิฯ ตถา โอกาสวาเร, ตถา ปุคฺคโลกาสวาเรติ สพฺพานิปิ อนุโลมนเย อฎฺฐสตํ ยมกานิฯ ตถา ปฎิโลมนเยติ อนุสยวาเร โสฬสาธิกานิ เทฺว ยมกสตานิ, ตโต ทิคุณา  ปุจฺฉา, ตโต ทิคุณา อตฺถา จ เวทิตพฺพาฯ ยถา เจตฺถ, เอวํ สานุสยวาโร, ปชหนวาโร, ปริญฺญาวาโร, ปหีนวาโร, อุปฺปชฺชนวาโรติ อิเมสมฺปิ ปญฺจนฺนํ วารานํ, เอเกกสฺมิํ ยมกคณนา; ยมกทิคุณา ปุจฺฉา, ปุจฺฉาทิคุณา จ อตฺถา เวทิตพฺพาฯ อยํ ปเนตฺถ ปุริเมสุ ตีสุ วาเรสุ วิเสโสฯ โอกาสวาเร ‘‘ยตฺถ ตตฺถา’’ติ อวตฺวา ติ นิสฺสกฺกวจเนน เทสนา กตาฯ เสสํ ตาทิสเมวฯ</p>


<p>โย ปนายํ สพฺพปจฺฉิโม ธาตุวาโร นาม, โส ปุจฺฉาวาโร, วิสฺสชฺชนาวาโรติ ทฺวิธา ฐิโตฯ ตสฺส ปุจฺฉาวาเร ติ วตฺวา ‘‘กามธาตุํ วา ปน อุปปชฺชนฺตสฺส กามธาตุยา จุตสฺสา’’ติ น วุตฺตํฯ กิํ การณา? อตฺถวิเสสาภาวโตฯ เทฺวปิ หิ เอตา ปุจฺฉา เอกตฺถาเยว, ตสฺมา เอเกกสฺมา ยมกา เอเกกเมว ปุจฺฉํ ปุจฺฉิตฺวา สพฺพปุจฺฉาวสาเน ปุจฺฉานุกฺกเมเนว ‘‘กามธาตุยา  จุตสฺส กามธาตุํ อุปปชฺชนฺตสฺส กสฺสจิ สตฺต อนุสยา อนุเสนฺตี’’ติอาทินา นเยน วิสฺสชฺชนํ กตํฯ</p>


<p>ตตฺถ ‘‘กามธาตุยา จุตสฺส กามธาตุํ อุปปชฺชนฺตสฺส, รูปธาตุํ, อรูปธาตุํ, นกามธาตุํ, นรูปธาตุํ นอรูปธาตุํ , อุปปชฺชนฺตสฺสา’’ติ ฉ สุทฺธิกปุจฺฉา; ‘‘นกามธาตุํ, นอรูปธาตุํ, นรูปธาตุํ; นอรูปธาตุํ, นกามธาตุํ, นรูปธาตุํ, อุปปชฺชนฺตสฺสา’’ติ ติโสฺส มิสฺสกา ปุจฺฉา จาติ กามธาตุมูลกา นว อนุโลมปุจฺฉา โหนฺติฯ ตถา รูปธาตุมูลกา นว, อรูปธาตุมูลกา นวาติ สตฺตวีสติ อนุโลมปุจฺฉา โหนฺติฯ ตถา นกามธาตุนรูปธาตุนอรูปธาตุมูลกา สตฺตวีสติ ปฎิโลมปุจฺฉาฯ ปุน ‘‘นกามธาตุยา, นอรูปธาตุยา, นรูปธาตุยา, นอรูปธาตุยา, นกามธาตุยา, นอรูปธาตุยา’’ติ สตฺตวีสติ ทุกมูลกา ปุจฺฉาติ สพฺพาปิ สมฺปิณฺฑิตา เอกาสีติ ปุจฺฉา โหนฺติฯ ตาสํ วเสเนตฺถ วิสฺสชฺชนํ กตนฺติ อิทํ ธาตุวาเร ปาฬิววตฺถานํฯ เอวํ ตาว สกเลปิ อนุสยยมเก ปาฬิววตฺถานเมตํ เวทิตพฺพํฯ</p>


<p>อาทิโต ปฎฺฐาย ปเนตฺถ ยํ ยํ อนุตฺตานํ, ตตฺถ ตตฺถ อยํ วินิจฺฉยกถา – ติ เกนเฎฺฐน อนุสยา? อนุสยนเฎฺฐนฯ โก เอส อนุสยนโฎฺฐ นามาติ? อปฺปหีนโฎฺฐฯ เอเต หิ อปฺปหีนเฎฺฐน ตสฺส ตสฺส สนฺตาเน อนุเสนฺติ นาม, ตสฺมา อนุสยาติ วุจฺจนฺติฯ ติ อนุรูปํ การณํ ลภิตฺวา อุปฺปชฺชนฺตีติ อโตฺถฯ อถาปิ สิยา – อนุสยนโฎฺฐ นาม อปฺปหีนากาโรฯ อปฺปหีนากาโร จ อุปฺปชฺชตีติ วตฺตุํ น ยุชฺชติ, ตสฺมา น อนุสยา อุปฺปชฺชนฺตีติ ฯ ตตฺริทํ ปฎิวจนํ – อปฺปหีนากาโร อนุสโย, อนุสโยติ ปน อปฺปหีนเฎฺฐน ถามคตกิเลโส วุจฺจติฯ โส จิตฺตสมฺปยุโตฺต สารมฺมโณ สปฺปจฺจยเฎฺฐน สเหตุโก เอกนฺตากุสโล อตีโตปิ โหติ อนาคโตปิ ปจฺจุปฺปโนฺนปิ, ตสฺมา อุปฺปชฺชตีติ วตฺตุํ ยุชฺชติฯ</p>


<p>ตตฺริทํ ปมาณํ – อภิธเมฺม ตาว กถาวตฺถุสฺมิํ (กถา. ๕๕๔ อาทโย) ‘‘อนุสยา อพฺยากตา, อนุสยา อเหตุกา, อนุสยา จิตฺตวิปฺปยุตฺตา’’ติ สเพฺพ วาทา ปฎิเสธิตาฯ ปฎิสมฺภิทามเคฺค (ปฎิ. ม. ๓.๒๑) ‘‘ปจฺจุปฺปเนฺน กิเลเส ปชหตี’’ติ ปุจฺฉํ กตฺวา อนุสยานํ ปจฺจุปฺปนฺนภาวสฺส อตฺถิตาย ‘‘ถามคตานุสยํ ปชหตี’’ติ  วุตฺตํฯ ธมฺมสงฺคเห ปน โมหสฺส ปทภาชเน ‘‘อวิชฺชานุสโย อวิชฺชาปริยุฎฺฐานํ อวิชฺชาลงฺคี โมโห อกุสลมูลํ, อยํ ตสฺมิํ สมเย โมโห โหตี’’ติ  (ธ. ส. ๓๙๐) อกุสลจิเตฺตน สทฺธิํ อวิชฺชานุสยสฺส อุปฺปนฺนภาโว วุโตฺตฯ อิมสฺมิํเยว อนุสยยมเก สตฺตนฺนํ มหาวารานํ อญฺญตรสฺมิํ อุปฺปชฺชนวาเร ‘‘ยสฺส กามราคานุสโย อุปฺปชฺชติ, ตสฺส ปฎิฆานุสโย อุปฺปชฺชตี’’ติอาทิ วุตฺตํฯ ตสฺมา ‘‘อนุเสนฺตีติ อนุรูปํ การณํ ลภิตฺวา อุปฺปชฺชนฺตี’’ติ ยํ วุตฺตํ, ตํ อิมินา ตนฺติปฺปมาเณน สุวุตฺตนฺติ เวทิตพฺพํฯ ยมฺปิ ‘‘จิตฺตสมฺปยุโตฺต สารมฺมโณ’’ติอาทิ วุตฺตํ, ตมฺปิ สุวุตฺตเมวฯ อนุสโย หิ นาเมส ปรินิปฺผโนฺน จิตฺตสมฺปยุโตฺต อกุสลธโมฺมติ นิฎฺฐเมตฺถ คนฺตพฺพํฯ ติอาทีสุ กามราโค จ โส อปฺปหีนเฎฺฐน อนุสโย จาติ กามราคานุสโยฯ เสสปเทสุปิ เอเสว นโยฯ</p>

</p>


<h3>อุปฺปตฺติฎฺฐานวารวณฺณนา</h3>
<p> อิทานิ เตสํ อุปฺปตฺติฎฺฐานํ ปกาเสตุํ ติอาทิมาหฯ ตตฺถ ติ กามาวจรภูมิยํ สุขาย จ อุเปกฺขาย จาติ ทฺวีสุ เวทนาสุฯ ติ อิมาสุ ทฺวีสุ เวทนาสุ อุปฺปชฺชติฯ โส ปเนส อกุสลเวทนาสุ สหชาตวเสน อารมฺมณวเสน จาติ ทฺวีหากาเรหิ อนุเสติฯ อกุสลาย สุขาย  เวทนาย เจว อุเปกฺขาย เวทนาย จ สหชาโตปิ หุตฺวา อุปฺปชฺชติฯ ตา เวทนา อารมฺมณํ กตฺวาปิ อุปฺปชฺชตีติ อโตฺถฯ อวเสสา ปน กามาวจรกุสลวิปากกิริยเวทนา อารมฺมณเมว กตฺวา อุปฺปชฺชติฯ กามธาตุยา ทฺวีสุ เวทนาสุ อนุสยมาโน เจส ตาหิ เวทนาหิ สมฺปยุเตฺตสุ สญฺญาสงฺขารวิญฺญาเณสุปิ อนุเสติเยวฯ น หิ สกฺกา เวทนาสุ อนุสยมาเนน ตํสมฺปยุเตฺตหิ สญฺญาทีหิ สทฺธิํ อสหชาเตน วา ภวิตุํ, ตํสมฺปยุเตฺต วา สญฺญาทโย อารมฺมณํ อกตฺวา อุปฺปชฺชิตุํฯ เอวํ สเนฺตปิ  ปน ยสฺมา อิมา เทฺว เวทนาว สาตสนฺตสุขตฺตา อสฺสาทเฎฺฐน กามราคานุสยสฺส อุปฺปตฺติยา เสสสมฺปยุตฺตธเมฺมสุ ปธานา, ตสฺมา ‘‘ทฺวีสุ เวทนาสุ เอตฺถ กามราคานุสโย อนุเสตี’’ติ วุตฺตํ, โอฬาริกวเสน หิ โพธเนเยฺย สุขํ โพเธตุนฺติฯ</p>


<p>นนุ เจส อารมฺมณวเสน อนุสยมาโน น เกวลํ  อิมาสุ ทฺวีสุ เวทนาสุ เจว เวทนาสมฺปยุตฺตธเมฺมสุ จ อนุเสติ, อิเฎฺฐสุ ปน รูปาทีสุปิ อนุเสติเยวฯ วุตฺตมฺปิ เจตํ วิภงฺคปฺปกรเณ (วิภ. ๘๑๖) ‘‘ยํ โลเก ปิยรูปํ สาตรูปํ, เอตฺถ สตฺตานํ กามราคานุสโย อนุเสตี’’ติ อิมสฺมิมฺปิ ปกรเณ อนุสยวารสฺส ปฎิโลมนเย วุตฺตํฯ ‘‘ยตฺถ กามราคานุสโย นานุเสติ ตตฺถ ทิฎฺฐานุสโย นานุเสตีติ ทุกฺขาย เวทนาย รูปธาตุยา อรูปธาตุยา เอตฺถ กามราคานุสโย นานุเสติ, โน จ ตตฺถ ทิฎฺฐานุสโย นานุเสติฯ อปริยาปเนฺน เอตฺถ กามราคานุสโย จ นานุเสติ, ทิฎฺฐานุสโย จ นานุเสตี’’ติฯ เอตฺถ หิ ทุกฺขเวทนาย เจว รูปธาตุอาทีสุ จ นานุเสตีติ วุตฺตตฺตา สสมฺปยุตฺตธมฺมํ ทุกฺขเวทนํ สโอกาเส รูปารูปาวจรธเมฺม นว จ, โลกุตฺตรธเมฺม ฐเปตฺวา อวเสเสสุ รูปสทฺทคนฺธรสโผฎฺฐเพฺพสุ อนุเสตีติ วุตฺตํ โหติฯ ตํ อิธ กสฺมา น วุตฺตนฺติ? อโนฬาริกตฺตาฯ เหฎฺฐา วุตฺตนเยน หิ เวทนานเญฺญว โอฬาริกตฺตา อิเมสํ ปน อโนฬาริกตฺตา เอเตสุ รูปาทีสุ อนุเสตีติ น วุตฺตํ, อตฺถโต ปน ลพฺภติฯ ตสฺมา เอเตสุปิ กามราคานุสโย อนุเสติเยวาติ เวทิตโพฺพฯ น หิ สตฺถา สพฺพํ สพฺพตฺถ กเถติฯ โพธเนยฺยสตฺตานํ ปน วเสน กตฺถจิ ยํ ลพฺภติ, ตํ สพฺพํ กเถติ, กตฺถจิ น กเถติฯ ตถา หิ อเนน กตฺถจิ ทิฎฺฐานุสโย อนุเสตีติ ปุจฺฉิตฺวา ‘‘สพฺพสกฺกายปริยาปเนฺนสุ ธเมฺมสุ เอตฺถ ทิฎฺฐานุสโย อนุเสตี’’ติ ยํ ลพฺภติ ตํ สพฺพํ กถิตํฯ อปรสฺมิํ ฐาเน วิสฺสชฺชเนฺตน ‘‘รูปธาตุยา อรูปธาตุยา เอตฺถ วิจิกิจฺฉานุสโย จ มานานุสโย จ ทิฎฺฐานุสโย จ อนุเสนฺติ, กามธาตุยา ทฺวีสุ เวทนาสุ เอตฺถ วิจิกิจฺฉานุสโย จ กามราคานุสโย จ มานานุสโย จ ทิฎฺฐานุสโย จ อนุเสนฺติ, ทุกฺขาย  เวทนาย เอตฺถ วิจิกิจฺฉานุสโย จ ปฎิฆานุสโย จ ทิฎฺฐานุสโย จ อวิชฺชานุสโย  จ อนุเสนฺตี’’ติ ยํ ลพฺภติ ตํ สพฺพํ อกเถตฺวา รูปธาตุอรูปธาตูหิ สทฺธิํ ติโสฺส เวทนาว กถิตาฯ เวทนาสมฺปยุตฺตา ปน อรูปธมฺมา, สพฺพญฺจ รูปํ น  กถิตํฯ กิญฺจาปิ น กถิตํ, ทิฎฺฐานุสโย ปเนตฺถ อนุเสติเยวฯ เอวเมว กิญฺจาปิ อิธ รูปาทิอิฎฺฐารมฺมณํ น กถิตํ, กามราคานุสโย ปเนตฺถ อนุเสติเยวาติฯ เอวํ ตาว กามราคานุสยสฺส อนุสยนฎฺฐานํ เวทิตพฺพํฯ</p>


<p>ปฎิฆานุสยสฺส ปน ‘‘ทุกฺขาย เวทนายา’’ติ วจนโต เทฺว โทมนสฺสเวทนา กายวิญฺญาณสมฺปยุตฺตา ทุกฺขเวทนาติ ติโสฺส เวทนา อนุสยนฎฺฐานํฯ โส ปเนส โทมนสฺสเวทนาสุ สหชาตวเสน อารมฺมณวเสน จาติ ทฺวีหากาเรหิ อนุเสติฯ อวเสสทุกฺขเวทนาย ปน อารมฺมณวเสเนว อนุเสติฯ ตาสุ เวทนาสุ อนุสยมาโน เจส ตาหิ สมฺปยุเตฺตสุ สญฺญากฺขนฺธาทีสุปิ อนุเสติเยวฯ ยาย หิ เวทนาย เอส สหชาโต, ตํสมฺปยุเตฺตหิ สญฺญาทีหิปิ สหชาโตวฯ ยา จ เวทนา อารมฺมณํ กโรติ, ตาหิ สมฺปยุเตฺต สญฺญาทโยปิ กโรติเยวฯ เอวํ สเนฺตปิ ปน ยสฺมา ทุกฺขเวทนาว อสาตทุกฺขเวทยิตตฺตา นิรสฺสาทเฎฺฐน ปฎิฆานุสยสฺส อุปฺปตฺติยา เสสสมฺปยุตฺตธเมฺมสุ อธิกา; ตสฺมา ‘‘ทุกฺขาย เวทนาย เอตฺถ ปฎิฆานุสโย อนุเสตี’’ติ วุตฺตํ, โอฬาริกวเสน หิ โพธเนเยฺย สุขํ โพเธตุนฺติฯ</p>


<p>นนุ เจส อารมฺมณวเสน อนุสยมาโน น เกวลํ ทุกฺขเวทนาย เจว ตํสมฺปยุตฺตธเมฺมสุ จ อนุเสติ, อนิเฎฺฐสุ ปน รูปาทีสุปิ อนุเสติเยว? วุตฺตมฺปิ เจตํ วิภงฺคปฺปกรเณ (วิภ. ๘๑๖) ‘‘ยํ โลเก อปฺปิยรูปํ อสาตรูปํ, เอตฺถ สตฺตานํ ปฎิฆานุสโย อนุเสตี’’ติ อิมสฺมิมฺปิ ปกรเณ อนุสยวารสฺส ปฎิโลมนเย วุตฺตํ – ‘‘กามธาตุยา ทฺวีสุ เวทนาสุ เอตฺถ ปฎิฆานุสโย นานุเสติ, โน จ ตตฺถ กามราคานุสโย นานุเสติฯ รูปธาตุยา อรูปธาตุยา อปริยาปเนฺน เอตฺถ ปฎิฆานุสโย จ นานุเสติ, กามราคานุสโย จ นานุเสตี’’ติฯ เอตฺถ หิ ทฺวีสุ กามาวจรเวทนาสุ เจว รูปธาตุอาทีสุ จ นานุเสตีติ วุตฺตตฺตา สสมฺปยุตฺตธมฺมา เทฺว เวทนา สโอกาเส รูปารูปาวจรธเมฺม นว จ, โลกุตฺตรธเมฺม ฐเปตฺวา  อวเสเสสุ รูปาทีสุ อนุเสตีติ วุตฺตํ โหติ ฯ ตํ อิธ กสฺมา น วุตฺตนฺติ? อโนฬาริกตฺตาฯ เหฎฺฐา วุตฺตนเยน หิ ทุกฺขเวทนาย เอว โอฬาริกตฺตา อิเมสํ ปน อโนฬาริกตฺตา เอเตสุ รูปาทีสุ อนุเสตีติ น วุตฺตํฯ อตฺถโต ปน ลพฺภติ, ตสฺมา เอเตสุปิ ปฎิฆานุสโย อนุเสติเยวาติ เวทิตโพฺพฯ</p>


<p>กิํ  ปน อิตรา เทฺว เวทนา อิฎฺฐารมฺมณํ วา ปฎิฆสฺส อารมฺมณํ น โหนฺตีติ? โน น โหนฺติฯ ปริหีนชฺฌานสฺส วิปฺปฎิสารวเสน สสมฺปยุตฺตธมฺมา ตา เวทนา อารพฺภ โทมนสฺสํ อุปฺปชฺชติฯ อิฎฺฐารมฺมณสฺส จ ปฎิลทฺธสฺส วิปริณามํ วา อปฺปฎิลทฺธสฺส อปฺปฎิลาภํ วา สมนุสฺสรโตปิ โทมนสฺสํ อุปฺปชฺชติฯ โทมนสฺสมตฺตเมว ปน ตํ โหติ, น ปฎิฆานุสโยฯ ปฎิฆานุสโย หิ อนิฎฺฐารมฺมเณ ปฎิหญฺญนวเสน อุปฺปโนฺน ถามคโต กิเลโส, ตสฺมา เอตฺถ โทมนเสฺสน สทฺธิํ ปฎิโฆ อุปฺปโนฺนปิ อตฺตโน ปฎิฆกิจฺจํ อกรณภาเวน เอว ปฎิฆานุสโย น โหติ อโพฺพหาริกตฺตํ คจฺฉติฯ ยถา หิ ปาณาติปาตเจตนาย สทฺธิํ อุปฺปโนฺนปิ พฺยาปาโท มโนกมฺมํ นาม น โหติ อโพฺพหาริกตฺตํ คจฺฉติ, เอวํ ปฎิฆานุสโย น โหติ, อโพฺพหาริกตฺตํ คจฺฉติฯ วุตฺตมฺปิ เจตํ เอกจฺจํ อิฎฺฐารมฺมณํ เนกฺขมฺมสิตมฺปิ วา โทมนสฺสํ สนฺธาย ‘‘ยํ เอวรูปํ โทมนสฺสํ ปฎิฆํ เตน ปชหติ น ตตฺถ ปฎิฆานุสโย อนุเสตี’’ติ (ม. นิ. ๑.๔๖๕)ฯ เอวํ ปฎิฆานุสยสฺส อนุสยนฎฺฐานํ เวทิตพฺพํฯ</p>


<p>มานานุสยสฺส ปน ‘‘กามธาตุยา ทฺวีสุ เวทนาสู’’ติอาทิวจนโต เทฺว กามาวจรเวทนา รูปารูปธาตุโย จาติ อิทํ ติวิธํ อนุสยนฎฺฐานํฯ ตสฺส อกุสลาสุ เวทนาสุ กามราคานุสยสฺส วิย สหชาตานุสยตา เวทิตพฺพาฯ สสมฺปยุตฺตธมฺมาสุ ปน สพฺพาสุปิ กามาวจราสุ สุขอทุกฺขมสุขเวทนาสุ รูปารูปธาตูสุ จ อารมฺมณวเสเนว อนุเสติฯ อนุสยวารสฺส ปน ปฎิโลมนเย ‘‘ทุกฺขาย เวทนาย อปริยาปเนฺน เอตฺถ กามราคานุสโย จ นานุเสติ, มานานุสโย จ นานุเสตี’’ติ วุตฺตตฺตา ฐเปตฺวา ทุกฺขเวทนเญฺจว นววิธํ โลกุตฺตรธมฺมญฺจ เสสรูปารูปธเมฺมสุปิ  อยํ อนุเสติเยวาติฯ เอวํ มานานุสยสฺส อนุสยนฎฺฐานํ เวทิตพฺพํฯ</p>


<p>ทิฎฺฐานุสยวิจิกิจฺฉานุสยา  ปน เกวลํ โลกุตฺตรธเมฺมเสฺวว นานุเสนฺติฯ เตภูมเกสุ ปน สเพฺพสุปิ อนุเสนฺติเยวฯ เตน วุตฺตํ – ‘‘สพฺพสกฺกายปริยาปเนฺนสุ ธเมฺมสุ เอตฺถ ทิฎฺฐานุสโย อนุเสติ, เอตฺถ วิจิกิจฺฉานุสโย อนุเสตี’’ติฯ ตตฺถ ติ สํสารวฎฺฎนิสฺสิตเฎฺฐน สกฺกายปริยาปเนฺนสุ สพฺพธเมฺมสูติ อโตฺถฯ ตตฺถ ปเนเต ปญฺจสุ จิตฺตุปฺปาเทสุ สหชาตานุสยนวเสน อนุเสนฺติฯ เต วา ปน ปญฺจ จิตฺตุปฺปาเท อเญฺญ วา เตภูมกธเมฺม อารพฺภ ปวตฺติกาเล อารมฺมณานุสยนวเสน อนุเสนฺตีติฯ เอวํ ทิฎฺฐานุสยวิจิกิจฺฉานุสยานํ อนุสยนฎฺฐานํ เวทิตพฺพํฯ</p>


<p>ภวราคานุสโย  ปน กิญฺจาปิ ทิฎฺฐิวิปฺปยุเตฺตสุ จตูสุ จิเตฺตสุ อุปฺปชฺชนโต สหชาตานุสยนวเสน ‘‘กามธาตุยา ทฺวีสุ เวทนาสุ อนุเสตี’’ติ วตฺตโพฺพ ภเวยฺยฯ กามธาตุยํ ปเนส ทฺวีหิ เวทนาหิ สทฺธิํ อุปฺปชฺชมาโนปิ รูปารูปาวจรธมฺมเมว ปฎิลภติฯ กามธาตุยา ปริยาปนฺนํ เอกธมฺมมฺปิ อารมฺมณํ น กโรติ, ตสฺมา อารมฺมณานุสยนวเสน นิยมํ กตฺวา ‘‘รูปธาตุยา อรูปธาตุยา เอตฺถ ภวราคานุสโย อนุเสตี’’ติ วุตฺตํฯ อปิจ ราโค นาเมส กามราคภวราควเสน ทุวิโธฯ ตตฺถ กามราโค กามธาตุยา ทฺวีสุ เวทนาสุ อนุเสตีติ วุโตฺตฯ สเจ ปน ภวราโคปิ กามราโค วิย เอวํ วุเจฺจยฺย, กามราเคน สทฺธิํ เทสนา สํกิณฺณา วิย ภเวยฺยาติ ราคกิเลสํ ทฺวิธา ภินฺทิตฺวา กามราคโต ภวราคสฺส วิเสสทสฺสนตฺถมฺปิ เอวํ เทสนา กตาติฯ เอวํ ภวราคานุสยสฺส อนุสยนฎฺฐานํ เวทิตพฺพํฯ</p>


<p>อวิชฺชานุสโย ปน สเพฺพสุปิ เตภูมกธเมฺมสุ อนุเสติฯ เตน วุตฺตํ ‘‘สพฺพสกฺกายปริยาปเนฺนสุ ธเมฺมสุ เอตฺถ อวิชฺชานุสโย อนุเสตี’’ติฯ ตสฺส ทฺวาทสสุ จิตฺตุปฺปาเทสุ สหชาตานุสยตา เวทิตพฺพาฯ อารมฺมณกรณวเสน ปน น กิญฺจิ เตภูมกธมฺมํ อารพฺภ น ปวตฺตตีติฯ เอวํ อวิชฺชานุสยสฺส อนุสยนฎฺฐานํ เวทิตพฺพํฯ อยํ  ตาว ปริเจฺฉทวารปริจฺฉินฺนุเทฺทสวารอุปฺปตฺติฎฺฐานวาเรสุ วินิจฺฉยกถาฯ</p>

</p>


<h2>มหาวาโร</h2>
<h3>๑. อนุสยวารวณฺณนา</h3>
<p> สตฺตนฺนํ  ปน มหาวารานํ ปฐเม อนุสยวาเร ติ เอตฺถ ยเทตํ ติ ปฎิวจนํ ทินฺนํ, ตํ ทุทฺทินฺนํ วิย ขายติฯ กสฺมา? กามราคปฎิฆานํ เอกกฺขเณ อนุปฺปตฺติโตฯ ยถา หิ ‘‘ยสฺส มนายตนํ อุปฺปชฺชติ, ตสฺส ธมฺมายตนํ อุปฺปชฺชตีติ ‘อามนฺตา’, อสฺสาสปสฺสาสานํ อุปฺปาทกฺขเณ เตสํ กายสงฺขาโร  จ อุปฺปชฺชติ, วจีสงฺขาโร จ อุปฺปชฺชตี’’ติอาทีสุ มนายตนธมฺมายตนานิ กายสงฺขารวจีสงฺขารา จ เอกกฺขเณ อุปฺปชฺชนฺติ, น ตถา กามราคปฎิฆาฯ กามราโค หิ อฎฺฐสุ โลภสหคตจิตฺตุปฺปาเทสุ อุปฺปชฺชติฯ ปฎิโฆ ทฺวีสุ โทมนสฺสสหคเตสูติ, นตฺถิ เนสํ เอกกฺขเณ อุปฺปตฺติ; ตสฺมา เอตฺถ ‘โน’ติ ปฎิเสโธ กตฺตโพฺพ สิยาฯ ตํ อกตฺวา ปน ‘อามนฺตา’ติ ปฎิวจนสฺส ทินฺนตฺตา เหฎฺฐายมเกสุ วิย เอตฺถ ขณปจฺจุปฺปนฺนวเสน วตฺตมานโวหารํ อคฺคเหตฺวา อญฺญถา คเหตโพฺพฯ</p>


<p>กถํ? อปฺปหีนวเสนฯ อปฺปหีนตญฺหิ สนฺธาย อยํ ‘‘อนุเสตี’’ติ วตฺตมานโวหาโร วุโตฺต, น ขณปจฺจุปฺปนฺนตํฯ ยสฺมา จ อปฺปหีนตํ สนฺธาย วุโตฺต, ตสฺมา ‘‘ยสฺส กามราคานุสโย อนุเสติ, ตสฺส ปฎิฆานุสโย อนุเสตี’’ติ ปุจฺฉาย ยสฺส กามราคานุสโย อปฺปหีโน, น อนุปฺปตฺติธมฺมตํ อาปาทิโต, ตสฺส ปฎิฆานุสโยปิ อปฺปหีโนติ เอวมโตฺถ ทฎฺฐโพฺพฯ ยสฺมา จ เตสุ ยเสฺสโก อปฺปหีโน, ตสฺส อิตโรปิ อปฺปหีโนว โหติ, ตสฺมา ‘‘อามนฺตา’’ติ วุตฺตํฯ ยทิ เอวํ, ยํ อุปริ อุปฺปชฺชนวาเร ‘ยสฺส กามราคานุสโย อุปฺปชฺชติ, ตสฺส ปฎิฆานุสโย อุปฺปชฺชตี’ติ ปุจฺฉิตฺวา ‘อามนฺตา’ติ วุตฺตํ; ตตฺถ กถํ อโตฺถ คเหตโพฺพติ? ตตฺถาปิ อปฺปหีนวเสเนว อุปฺปตฺติปจฺจเย สติ อุปฺปตฺติยา อนิวาริตวเสน วาฯ ยถา หิ จิตฺตกมฺมาทีนิ อารภิตฺวา อปรินิฎฺฐิตกมฺมนฺตา จิตฺตการาทโย เตสํ กมฺมนฺตานํ อกรณกฺขเณปิ มิตฺตสุหชฺชาทีหิ ทิฎฺฐทิฎฺฐฎฺฐาเน ‘‘อิเมสุ ทิวเสสุ กิํ กโรถา’’ติ วุตฺตา, ‘‘จิตฺตกมฺมํ กโรม, กฎฺฐกมฺมํ กโรมา’’ติ วทนฺติฯ เต กิญฺจาปิ ตสฺมิํ ขเณ น กโรนฺติ อวิจฺฉินฺนกมฺมนฺตตฺตา ปน กตขณญฺจ กตฺตพฺพขณญฺจ อุปาทาย  กโรนฺติเยว นาม โหนฺติฯ เอวเมว ยมฺหิ สนฺตาเน อนุสยา อปฺปหีนา, ยมฺหิ วา ปน เนสํ สนฺตาเน อุปฺปตฺติปจฺจเย สติ อุปฺปตฺติ อนิวาริตา, ตตฺถ อนุปฺปชฺชนกฺขเณปิ  อุปฺปนฺนปุพฺพเญฺจว กาลนฺตเร อุปฺปชฺชนกญฺจ อุปาทาย ยสฺส กามราคานุสโย อุปฺปชฺชติ, ตสฺส ปฎิฆานุสโย อุปฺปชฺชติเยว นามาติ เอวมโตฺถ เวทิตโพฺพฯ อิโต ปเรสุปิ เอวรูเปสุ วิสฺสชฺชเนสุ เอเสว นโยฯ ติ อิทํ อนาคามิสฺส กามราคพฺยาปาทานํ อนวเสสโต ปหีนตฺตา วุตฺตํฯ นฺติ ปุถุชฺชนโสตาปนฺนสกทาคามีนํฯ นฺติ โสตาปนฺนสกทาคามีนํฯ ปรโตปิ เอวรูเปสุ ฐาเนสุ เอเสว นโยฯ</p>


<p> โอกาสวารสฺส ปฐมทุติยปุจฺฉาสุ ยสฺมา กามราคานุสโย กามธาตุยา ทฺวีสุ เวทนาสุ  อนุเสติ, ปฎิฆานุสโย ทุกฺขเวทนาย; ตสฺมา ติ ปฎิเสโธ กโตฯ ตติยปุจฺฉายํ อุภินฺนมฺปิ กามธาตุยา ทฺวีสุ เวทนาสุ อนุสยนโต ติ ปฎิวจนํ ทินฺนํฯ รูปธาตุอรูปธาตุยา ปน มานานุสยสฺส กามราคานุสเยน สทฺธิํ อสาธารณํ อุปฺปตฺติฎฺฐานํฯ ตสฺมา ติ วุตฺตํฯ อิมินา นเยน สเพฺพสํ อุปฺปตฺติฎฺฐานวารํ โอโลเกตฺวา สาธารณาสาธารณํ อุปฺปตฺติฎฺฐานํ เวทิตพฺพํฯ</p>


<p> ทุกมูลกปุจฺฉายํ ยสฺมา กามราคปฎิฆานุสยา นาปิ เอกสฺมิํ ฐาเน อุปฺปชฺชนฺติ, น เอกํ ธมฺมํ อารมฺมณํ กโรนฺติ, ตสฺมา ติ ปฎิเกฺขโป กโตฯ อยเญฺหตฺถ อธิปฺปาโยฯ ยสฺมิํ อิเม เทฺว อนุสยา อนุสเยยฺยุํ, ตํ ฐานเมว นตฺถิฯ ตสฺมา ‘‘กตฺถ มานานุสโย อนุเสตี’’ติ อยํ ปุจฺฉา อปุจฺฉาเยวาติฯ อเญฺญสุปิ เอวรูเปสุ เอเสว นโยฯ</p>


<p> ปุคฺคโลกาสวาเร นฺติ ปุถุชฺชนโสตาปนฺนสกทาคามิอนาคามีนํฯ</p>


<p> ปฎิโลมนเย ติ อยํ ปุจฺฉา อนาคามิํ คเหตฺวา ปุจฺฉติฯ</p>


<p>     ติ อนาคามิอรหนฺตานํฯ ติ จ เวทนาคฺคหเณน เวทนาสมฺปยุตฺตกานมฺปิ เตสํ วตฺถารมฺมณานมฺปีติ สเพฺพสมฺปิ กามาวจรธมฺมานํ คหณํ เวทิตพฺพํฯ อยํ อนุสยวาเร วินิจฺฉยกถาฯ</p>

</p>


<h3>๒. สานุสยวารวณฺณนา</h3>
<p> สานุสยวาเร ปน ติ ยถา เอกนฺตริกชราทิโรเคน อาพาธิโก ยาว ตมฺหา โรคา น มุจฺจติ, ตาว ตสฺส โรคสฺส อนุปฺปตฺติกฺขเณปิ  สโรโคเยว นาม โหติฯ เอวํ สสํกิเลสสฺส วฎฺฎคามิสตฺตสฺส ยาว อริยมเคฺคน อนุสยา สมุคฺฆาตํ น คจฺฉนฺติ, ตาว เตสํ อนุสยานํ อนุปฺปตฺติกฺขเณปิ สานุสโยเยว นาม โหติฯ เอวรูปํ สานุสยตํ สนฺธาย ติ วุตฺตํฯ เสสเมตฺถ อนุสยวารสทิสเมวฯ</p>


<p>โอกาสวาเร ปน ‘‘รูปธาตุยา อรูปธาตุยา เอตฺถ มานานุสเยน สานุสโย’’ติ วุเตฺต ตาสุ ธาตูสุ ปุคฺคลสฺส สานุสยตา ปญฺญาเยยฺย, อนุสยสฺส อุปฺปตฺติฎฺฐานํ น ปญฺญาเยยฺยฯ อนุสยสฺส จ อุปฺปตฺติฎฺฐานทสฺสนตฺถํ อยํ วาโร อารโทฺธ, ตสฺมา ติ วุตฺตํฯ เอวญฺหิ สติ ตโต ธาตุทฺวยโต อุปฺปเนฺนน มานานุสเยน สานุสโยติ อนุสยสฺส อุปฺปตฺติฎฺฐานํ ทสฺสิตํ โหติฯ อิมสฺส ปน ปญฺหสฺส อเตฺถ อวุเตฺต อาทิปญฺหสฺส อโตฺถ ปากโฎ น โหตีติ ปฐมํ น วุโตฺต, ตสฺมา โส เอวํ เวทิตโพฺพฯ ติ ยโต อุปฺปเนฺนน กามราคานุสเยน สานุสโย, กิํ โส ตโต อุปฺปเนฺนน ปฎิฆานุสเยนปิ สานุสโยติ? ยสฺมา ปเนเต เทฺว เอกสฺมา ฐานา นุปฺปชฺชนฺติ; ตสฺมา ‘‘โน’’ติ ปฎิเสโธ กโตฯ ติ อรหา สพฺพธเมฺมสุ อุปฺปชฺชนเกน เกนจิ อนุสเยน นิรานุสโยติฯ อิมินา อตฺถวเสน นิปฺปเทสฎฺฐาเนสุ ภุมฺมวจนเมว กตนฺติฯ อิมินา อุปาเยน สพฺพตฺถ อตฺถวินิจฺฉโย เวทิตโพฺพติฯ</p>

</p>


<h3>๓. ปชหนวารวณฺณนา</h3>
<p> ปชหนวาเร   ติ เตน เตน มเคฺคน ปหานปริญฺญาวเสน ปชหติ, อายติํ อนุปฺปตฺติธมฺมตํ อาปาเทติฯ ติ อนาคามีมคฺคฎฺฐํ สนฺธาย ปฎิวจนํฯ ติ ปหาเนกฎฺฐตํ สนฺธาย วุตฺตํฯ ติ อรหตฺตมคฺคฎฺฐํ สนฺธาย ปฎิเสโธฯ</p>


<p>ติ ยโต อุปฺปชฺชนกํ กามราคานุสยํ ปชหตีติ อโตฺถฯ ติ อรหตฺตผลฎฺฐโต ปฎฺฐาย ปโจฺจโรหนคณนาย คณิยมาโน โสตาปตฺติมคฺคโฎฺฐ อฎฺฐมโก  นามฯ ทกฺขิเณยฺยคณนาย หิ อรหา อคฺคทกฺขิเณยฺยตฺตา ปฐโม, อรหตฺตมคฺคโฎฺฐ ทุติโย, อนาคามี ตติโย…เป.… โสตาปตฺติมคฺคโฎฺฐ อฎฺฐโมฯ โส อิธ ‘‘อฎฺฐมโก’’ติ วุโตฺตฯ นามสญฺญาเยว วา เอสา ตสฺสาติฯ ติ สทฺธิํ ปุถุชฺชเนน เสกฺขาเสกฺขาฯ เตสุ หิ ปุถุชฺชโน ปหานปริญฺญาย อภาเวน นปฺปชหติฯ เสสา เตสํ อนุสยานํ ปหีนตฺตาฯ นฺติ เทฺว มคฺคสมงฺคิโน ฐเปตฺวาติ อโตฺถฯ อิมินา นเยน สพฺพตฺถ วินิจฺฉโย เวทิตโพฺพติฯ</p>

</p>


<h3>๔. ปริญฺญาวารวณฺณนา</h3>
<p> ปริญฺญาวาเร ติ ตีหิ ปริญฺญาหิ ปริชานาติฯ เสสเมตฺถ เหฎฺฐา วุตฺตนยเมวฯ อยมฺปิ หิ วาโร ปชหนวาโร วิย มคฺคฎฺฐานเญฺญว วเสน วิสฺสชฺชิโตติฯ</p>

</p>


<h3>๕. ปหีนวารวณฺณนา</h3>
<p> ปหีนวาเร ผลฎฺฐวเสเนว เทสนา อารทฺธาฯ อนาคามิสฺส หิ อุโภเปเต อนุสยา ปหีนา, ตสฺมา ‘‘อามนฺตา’’ติ วุตฺตํฯ</p>


<p> โอกาสวาเร  ติ ปุจฺฉิตฺวา ติ วุตฺตํ ตํ กสฺมาติ? อุปฺปตฺติฎฺฐานสฺส อสาธารณตฺตาฯ อญฺญํ หิ กามราคานุสยสฺส  อุปฺปตฺติฎฺฐานํ, อญฺญํ ปฎิฆานุสยสฺสฯ อภาวิตมคฺคสฺส จ ยตฺถ อนุสโย อุปฺปชฺชติ, มเคฺค ภาวิเต ตเตฺถว โส ปหีโน นาม โหติ ฯ ตตฺถ ยสฺมา เนว กามราคานุสยฎฺฐาเน ปฎิฆานุสโย อุปฺปชฺชติ, น ปฎิฆานุสยฎฺฐาเน กามราคานุสโย, ตสฺมา ตตฺถ โส ปหีโนติ วา อปฺปหีโนติ วา น วตฺตโพฺพฯ โส หิ ยสฺมิํ อตฺตโน อุปฺปตฺติฎฺฐาเน กามราคานุสโย ปหีโน, ตสฺมิํ อปฺปหีนตฺตา ตตฺถ ปหีโนติ น วตฺตโพฺพฯ ยํ กามราคานุสยสฺส อุปฺปตฺติฎฺฐานํ, ตสฺมิํ อฎฺฐิตตฺตา ตตฺถ อปฺปหีโนติ น วตฺตโพฺพฯ</p>


<p>ติ เอตฺถ ปน สาธารณฎฺฐานํ สนฺธาย อามนฺตาติ วุตฺตํฯ กามราคานุสโย หิ กามธาตุยา ทฺวีสุ เวทนาสุ อนุเสติฯ มานานุสโย ตาสุ เจว รูปารูปธาตูสุ จฯ โส ฐเปตฺวา อสาธารณฎฺฐานํ สาธารณฎฺฐาเน เตน สทฺธิํ ปหีโน นาม โหติฯ ตสฺมา ‘อามนฺตา’ติ วุตฺตํฯ อิมินา นเยน สพฺพสฺมิมฺปิ โอกาสวาเร ปหีนตา จ นวตฺตพฺพตา จ เวทิตพฺพาฯ ‘นตฺถี’ติ อาคตฎฺฐาเนสุ ปน เหฎฺฐา วุตฺตสทิโสว วินิจฺฉโยฯ ปุคฺคโลกาสวาโร, โอกาสวารคติโกเยวฯ</p>


<p> ปฎิโลมนเย ติ ปุถุชฺชนโสตาปนฺนสกทาคามิวเสน ปุจฺฉติฯ กิญฺจาปิ หิ อิเม เทฺว อนุสยา ปุถุชฺชนโต ปฎฺฐาย ยาว อนาคามิมคฺคฎฺฐา ฉนฺนํ ปุคฺคลานํ อปฺปหีนาฯ อิธ ปน ปรโต ‘‘ติณฺณํ ปุคฺคลานํ ทฺวินฺนํ ปุคฺคลาน’’นฺติอาทิวจนโต มคฺคฎฺฐา อนธิเปฺปตา, ตสฺมา ปุถุชฺชนโสตาปนฺนสกทาคามิโนว สนฺธาย ‘อามนฺตา’ติ วุตฺตํฯ นฺติ โสตาปนฺนสกทาคามีนํฯ อิมินา นเยน ปุคฺคลวาเร วินิจฺฉโย เวทิตโพฺพฯ</p>


<p> โอกาสวารปุคฺคโลกาสวารา ปน เหฎฺฐา วุตฺตนเยเนว เวทิตพฺพาติฯ</p>

</p>


<h3>๖. อุปฺปชฺชนวารวณฺณนา</h3>
<p> อุปฺปชฺชนวาโร  อนุสยวารสทิโสเยวฯ</p>


<h3>๗. ธาตุปุจฺฉาวารวณฺณนา</h3>
<p> ธาตุวารสฺส  ปุจฺฉาวาเร ตาว ติ กติ  อนุสยา สนฺตานํ อนุคตา หุตฺวา สยนฺติฯ ติ กติ อนุสยา สนฺตานํ น อนุคตา หุตฺวา สยนฺติฯ ติ กติ อนุสยา อนุเสนฺติ นานุเสนฺตีติ เอวํ วิภชิตพฺพาติ อโตฺถฯ เสสเมตฺถ ยํ วตฺตพฺพํ สิยา, ตํ เหฎฺฐา ปาฬิววตฺถาเน วุตฺตเมวฯ</p>


<h3>๗. ธาตุวิสฺสชฺชนาวารวณฺณนา</h3>
<p> นิเทฺทสวาเร ปนสฺส ติ ปุถุชฺชนวเสน วุตฺตํฯ ติ โสตาปนฺนสกทาคามิวเสน วุตฺตํฯ เตสญฺหิ ทิฎฺฐานุสโย จ วิจิกิจฺฉานุสโย จ ปหีนาติ ปเญฺจว อนุเสนฺติฯ ตตฺถ ยถา อนุสยวาเร ‘‘อนุเสนฺตี’’ติ ปทสฺส อุปฺปชฺชนฺตีติ อโตฺถ คหิโต, เอวมิธ น คเหตโพฺพฯ กสฺมา? ตสฺมิํ ขเณ อนุปฺปชฺชนโตฯ กามธาตุํ อุปปชฺชนฺตสฺส หิ วิปากจิตฺตเญฺจว กมฺมสมุฎฺฐานรูปญฺจ อุปฺปชฺชติ, อกุสลจิตฺตํ นตฺถิฯ อนุสยา จ อกุสลจิตฺตกฺขเณ อุปฺปชฺชนฺติ, น วิปากจิตฺตกฺขเณติ ตสฺมิํ ขเณ อนุปฺปชฺชนโต ตถา อโตฺถ น คเหตโพฺพฯ กถํ ปน คเหตโพฺพติ? ยถา ลพฺภติ ตถา คเหตโพฺพฯ กถญฺจ ลพฺภติ? อปฺปหีนเฎฺฐนฯ ยถา หิ ราคโทสโมหานํ อปฺปหีนตฺตาฯ กุสลาพฺยากตจิตฺตสมงฺคี ปุคฺคโล ‘‘สราโค สโทโส สโมโห’’ติ วุจฺจติ, เอวํ มคฺคภาวนาย อปฺปหีนตฺตา ปฎิสนฺธิกฺขเณปิ ตสฺส ตสฺส ปุคฺคลสฺส เต เต อนุสยา อนุเสนฺตีติ วุจฺจนฺติฯ น เกวลญฺจ วุจฺจนฺติ, อปฺปหีนตฺตา ปน เต อนุเสนฺติเยว นามาติ เวทิตพฺพาฯ</p>


<p>ติ ยสฺส หิ โย อนุเสติ, โส อนุเสติเยว; โย นานุเสติ, โส นานุเสติเยวฯ อยํ อนุเสติ จ นานุเสติ จ, อยํ สิยา อนุเสติ สิยา นานุเสตีติ, เอวํ วิภชิตโพฺพ อนุสโย นาม นตฺถิฯ ติ  อนาคามิวเสน วุตฺตํฯ ตสฺส หิ กามราคปฎิฆทิฎฺฐิวิจิกิจฺฉานุสยา จตฺตาโรปิ อนวเสสโต ปหีนาฯ อิตเร ตโยว อปฺปหีนาฯ เตน วุตฺตํ – ‘‘กสฺสจิ ตโย อนุสยา อนุเสนฺตี’’ติฯ</p>


<p>  นฺติ กามธาตุยา ปฎิสิทฺธตฺตา เสสา เทฺว ธาตุโย อุปปชฺชนฺตสฺสาติ อโตฺถฯ   ติ ยสฺมา อริยสาวกสฺส รูปธาตุยา จุตสฺส กามธาตุยํ อุปปตฺติ นาม นตฺถิ, ปุถุชฺชนเสฺสว โหติ, ตสฺมา สเตฺตวาติ นิยเมตฺวา วุตฺตํฯ ‘‘อรูปธาตุยา จุตสฺส กามธาตุํ อุปปชฺชนฺตสฺส สเตฺตวา’’ติ เอตฺถาปิ เอเสว นโยฯ ติ กสฺมา นตฺถิ? อุปปตฺตินิปฺผาทกสฺส รูปาวจรชฺฌานสฺส อภาวาฯ โส หิ สพฺพโส รูปสญฺญานํ สมติกฺกมา ตํ ธาตุํ อุปปโนฺนติ นาสฺส ตตฺถ รูปาวจรชฺฌานํ อตฺถิฯ ตทภาวา รูปธาตุยํ อุปปตฺติ นตฺถีติ เวทิตพฺพาฯ นฺติ เอตฺถ อรูปธาตุเยว อธิเปฺปตาฯ อิมินา นเยน สพฺพวิสฺสชฺชเนสุ อโตฺถ เวทิตโพฺพติฯ</p>

</p>

</p>





