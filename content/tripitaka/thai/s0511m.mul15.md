<h1>๑๖. อตฺถทสฺสีพุทฺธวํโส</h1>
<ol>
<li>
ตเตฺถว  
  
มณฺฑกปฺปมฺหิ, อตฺถทสฺสี มหายโส;  
  
มหาตมํ นิหนฺตฺวาน, ปโตฺต สโมฺพธิมุตฺตมํฯ  
</li>
  
<li>
พฺรหฺมุนา ยาจิโต สโนฺต, ธมฺมจกฺกํ ปวตฺตยิ;  
  
อมเตน ตปฺปยี โลกํ, ทสสหสฺสิสเทวกํฯ  
</li>
  
<li>
ตสฺสาปิ โลกนาถสฺส, อเหสุํ อภิสมยา ตโย;  
  
โกฎิสตสหสฺสานํ, ปฐมาภิสมโย อหุฯ  
</li>
  
<li>
ยทา พุโทฺธ อตฺถทสฺสี, จรเต เทวจาริกํ;  
  
โกฎิสตสหสฺสานํ, ทุติยาภิสมโย อหุฯ  
</li>
  
<li>
ปุนาปรํ ยทา พุโทฺธ, เทเสสิ ปิตุสนฺติเก;  
  
โกฎิสตสหสฺสานํ, ตติยาภิสมโย อหุฯ  
</li>
  
<li>
สนฺนิปาตา ตโย อาสุํ, ตสฺสาปิ จ มเหสิโน;  
  
ขีณาสวานํ วิมลานํ, สนฺตจิตฺตาน ตาทินํฯ  
</li>
  
<li>
อฎฺฐนวุติสหสฺสานํ  
, ปฐโม อาสิ สมาคโม;  
  
อฎฺฐาสีติสหสฺสานํ, ทุติโย อาสิ สมาคโมฯ  
</li>
  
<li>
อฎฺฐสตฺตติสตสหสฺสานํ  
, ตติโย อาสิ สมาคโม;  
  
อนุปาทา วิมุตฺตานํ, วิมลานํ มเหสินํฯ  
</li>
  
<li>
อหํ เตน สมเยน, ชฎิโล อุคฺคตาปโน;  
  
สุสีโม นาม นาเมน, มหิยา เสฎฺฐสมฺมโตฯ  
</li>
  
<li>
ทิพฺพํ  
มนฺทารวํ ปุปฺผํ, ปทุมํ ปาริฉตฺตกํ;  
  
เทวโลกาหริตฺวาน, สมฺพุทฺธมภิปูชยิํฯ  
</li>
  
<li>
โสปิ มํ พุโทฺธ พฺยากาสิ, อตฺถทสฺสี มหามุนิ;  
  
‘‘อฎฺฐารเส กปฺปสเต, อยํ พุโทฺธ ภวิสฺสติฯ  
</li>
  
<li>
‘‘ปธานํ ปทหิตฺวาน…เป.… เหสฺสาม สมฺมุขา อิมํ’’ฯ  
  
<li>
ตสฺสาปิ วจนํ สุตฺวา, หโฎฺฐ  
ตุโฎฺฐ (สฺยา. กํ.)  
สํวิคฺคมานโส;  
  
อุตฺตริํ วตมธิฎฺฐาสิํ, ทสปารมิปูริยาฯ  
</li>
  
<li>
โสภณํ นาม นครํ, สาคโร นาม ขตฺติโย;  
  
สุทสฺสนา นาม ชนิกา, อตฺถทสฺสิสฺส สตฺถุโนฯ  
</li>
  
<li>
ทสวสฺสสหสฺสานิ, อคารํ อชฺฌ โส วสิ;  
  
อมรคิริ สุคิริ วาหนา, ตโย ปาสาทมุตฺตมาฯ  
</li>
  
<li>
เตตฺติํสญฺจ  
สหสฺสานิ, นาริโย สมลงฺกตา;  
  
วิสาขา นาม นารี จ, เสโล นามาสิ อตฺรโชฯ  
</li>
  
<li>
นิมิเตฺต  
จตุโร ทิสฺวา, อสฺสยาเนน นิกฺขมิ;  
  
อนูนอฎฺฐมาสานิ, ปธานํ ปทหี ชิโนฯ  
</li>
  
<li>
พฺรหฺมุนา ยาจิโต สโนฺต, อตฺถทสฺสี มหายโส;  
  
วตฺติ จกฺกํ มหาวีโร, อโนมุยฺยาเน นราสโภฯ  
</li>
  
<li>
สโนฺต จ อุปสโนฺต จ, อเหสุํ อคฺคสาวกา;  
  
อภโย นามุปฎฺฐาโก, อตฺถทสฺสิสฺส สตฺถุโนฯ  
</li>
  
<li>
ธมฺมา เจว สุธมฺมา จ, อเหสุํ อคฺคสาวิกา;  
  
โพธิ ตสฺส ภควโต, จมฺปโกติ ปวุจฺจติฯ  
</li>
  
<li>
นกุโล จ นิสโภ จ, อเหสุํ อคฺคุปฎฺฐกา;  
  
มกิลา จ สุนนฺทา จ, อเหสุํ อคฺคุปฎฺฐิกาฯ  
</li>
  
<li>
โสปิ  
  
พุโทฺธ อสมสโม, อสีติหตฺถมุคฺคโต;  
  
โสภเต สาลราชาว, อุฬุราชาว ปูริโตฯ  
</li>
  
<li>
ตสฺส ปากติกา รํสี, อเนกสตโกฎิโย;  
  
อุทฺธํ อโธ ทส ทิสา, ผรนฺติ โยชนํ สทาฯ  
</li>
  
<li>
โสปิ พุโทฺธ นราสโภ, สพฺพสตฺตุตฺตโม มุนิ;  
  
วสฺสสตสหสฺสานิ, โลเก อฎฺฐาสิ จกฺขุมาฯ  
</li>
  
<li>
อตุลํ ทเสฺสตฺวา โอภาสํ, วิโรเจตฺวา สเทวเก  
อตุลํ ทสฺสยิตฺวาน, โอภาเสตฺวา สเทวเก (สี. ก.)  
;  
  
โสปิ อนิจฺจตํ ปโตฺต, ยถคฺคุปาทานสงฺขยาฯ  
</li>
  
<li>
อตฺถทสฺสี  
ชินวโร, อโนมารามมฺหิ นิพฺพุโต;  
  
ธาตุวิตฺถาริกํ อาสิ, เตสุ เตสุ ปเทสโตติฯ  
</li>
  
อตฺถทสฺสิสฺส ภควโต วํโส จุทฺทสโมฯ  
</li>
  
  
  
  
  