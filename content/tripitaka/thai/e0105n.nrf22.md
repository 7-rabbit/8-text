<h1>อายาจนการณํ</h1>
<p>กสฺมา  ปน เต ตํ อายาจิํสูติ? วุจฺจเต, มหาวิหารวาสิโน หิ อาทิโตเยว ปฎฺฐาย ปิฎกตฺตยํ ยถา ตีสุ สงฺคีตีสุ ปาฬิภาสาย สงฺคีตํ, ยถา จ กาเล (๔๕๕-๔๖๗-พุ-ว) โปตฺถเกสุ อาโรปิตํ, ตถา โปราณํ ปาฬิปิฎกเมว อุคฺคณฺหนฺติ เจว วาเจนฺติ จ, น สกฺกตาโรปิตปิฎกํฯ อฎฺฐกถาโย จ ติวสฺสสตมตฺตโต ปุเร กตาฯ ตถา หิ อฎฺฐกถาสุ กาลโต (๖๐๙-๖๕๓-พุ-๐) ปจฺฉา สีหฬิกเตฺถรานเญฺจว อเญฺญสญฺจ วตฺถุ น ทิสฺสติ ฐเปตฺวา ราชวตฺถุํ , ยาว อาจริยพุทฺธโฆสกาลาปิ จ ตา เอว โปราณฎฺฐกถาโย อตฺถิ น อภินวีกตาฯ เตน เตสํ ปิฎเกสุ เยภุเยฺยน ชนา ปริจยํ กาตุํ อสญฺชาตาภิลาสา โหนฺติ อสญฺชาตุสฺสาหาฯ ทีปนฺตเรสุ จ อตฺตโน ปิฎกํ ปตฺถราเปตุํ น สโกฺกนฺติ อฎฺฐกถานํ ทีปภาสาย อภิสงฺขตตฺตาฯ อภยคิริวาสิโน ปน วฎฺฎคามณิราชกาลโต ปฎฺฐาย สกฺกตภาสาโรปิตํ ธมฺมรุจินิกายาทิปิฎกมฺปิ มหายานปิฎกมฺปิ นวํ นวํ ปริยาปุณนฺติ เจว วาเจนฺติ จ, เตน เตสํ ปิฎเกสุ เยภุเยฺยน ชนา ปริจยํ กาตุํ สญฺชาตาภิลาสา โหนฺติ สญฺชาตุสฺสาหา, นวํ นวเมว หิ สตฺตา ปิยายนฺติฯ ตโตเยว เต ทีปนฺตเรสุปิ อตฺตโน วาทํ ปตฺถราเปตุํ สโกฺกนฺติฯ ตสฺมา เต มหาวิหารวาสิโน เถรา อตฺตโน สีหฬฎฺฐกถาโย ปาฬิภาสาย อภิสงฺขริตุกามา ตถา กาตุํ สมตฺถํ อาจริยพุทฺธโฆสเตฺถรสฺส ญาณปฺปภาววิเสสํ ยถาวุตฺตคุณสมฺปนฺนภาวญฺจ ญตฺวา อายาจิํสูติ เวทิตพฺพํฯ</p>





