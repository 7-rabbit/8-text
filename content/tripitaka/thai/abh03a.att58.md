<h1>๒. ทุกปฎฺฐานวณฺณนา</h1>
<p> สพฺพทุเกสุ ปญฺหาวิสฺสชฺชนานิ เจว คณนา จ ปาฬิยํ อาคตนเยเนว เวทิตพฺพาฯ อปิเจตฺถ สเหตุกเหตุสมฺปยุตฺตทุกานํ วิสฺสชฺชนํ เหตุทุกวิสฺสชฺชนสทิสํ; ตถา เหตูเจวสเหตุกเหตูเจวเหตุสมฺปยุตฺตทุกานํ, ตถา สปฺปจฺจยสงฺขตทุกานํฯ นฺติ อิทํ ยสฺมา สปฺปจฺจโย วิย อปฺปจฺจเยน  สงฺขโตปิ, อสงฺขเตน สทฺธิํ โยชนํ น ลพฺภติ, ตสฺมา วุตฺตํฯ สารมฺมณจิตฺตสมฺปยุตฺตสํสฎฺฐทุกาปิ สทิสวิสฺสชฺชนาเยว; ตถา อาสวโอฆโยคโคจฺฉกาฯ เอเต หิ ตโย อญฺญมญฺญํ สทิสวิสฺสชฺชนาเยวฯ อปิจ โลกิยสาสวสํโยชนิยคนฺถนิยนีวรณิยปรามฎฺฐสงฺกิเลสิกทุกา อาสววิปฺปยุตฺตสาสวสํโยชนวิปฺปยุตฺตสํโยชนิยคนฺถวิปฺปยุตฺตคนฺถนิยนีวรณวิปฺปยุตฺตนีวรณิยปรามาสวิปฺปยุตฺตปรามฎฺฐกิเลสวิปฺปยุตฺตสงฺกิเลสิกปริยาปนฺนสอุตฺตรทุกาต อิเมปิ ทุกา สมานาฯ</p>


<p>กิเลสทุกํ สํโยชนทุกสทิสํฯ สงฺกิลิฎฺฐกิเลสสมฺปยุตฺตนีวรณสมฺปยุตฺตทสฺสเนนปหาตพฺพสรณทุกาปิ สมานาฯ ตถากิเลสา เจว สงฺกิลิฎฺฐนีวรณา เจว นีวรณสมฺปยุตฺตกิเลสา เจว กิเลสสมฺปยุตฺตทุกาฯ อิมินา นเยน สเพฺพสํ อตฺถโต สทิสานํ ทุกานํ  วิสฺสชฺชนานิ สทิสาเนว โหนฺตีติ เวทิตพฺพานิฯ สพฺพสฺมิมฺปิ ปน ปฎฺฐาเน เกนจิวิเญฺญยฺยทุกํ น ลพฺภติฯ อาสวา เจว อาสวสมฺปยุตฺตา จ, สํโยชนา เจว สํโยชนสมฺปยุตฺตา จ, คนฺถา เจว คนฺถสมฺปยุตฺตา จ, นีวรณา เจว นีวรณสมฺปยุตฺตา จ, กิเลสา เจว สงฺกิลิฎฺฐา จาติ เอวรูเปสุ ทุเกสุ วิปากปจฺจโย เจว นานากฺขณิกกมฺมปจฺจโย จ น ลพฺภติฯ นเหตุสเหตุกนเหตุอเหตุเกสุ เหตุปจฺจโย นตฺถิฯ เหตู เจว เหตุสมฺปยุตฺตา จ, อาสวา เจว อาสวสมฺปยุตฺตา จ, คนฺถา เจว คนฺถสมฺปยุตฺตา จาติ อิเมสุ ทุเกสุ นเหตุนฌานนมคฺคา น ลพฺภนฺติฯ สํโยชนา เจว สํโยชนสมฺปยุตฺตา จ, นีวรณา เจว นีวรณสมฺปยุตฺตา จ, กิเลสา เจว กิเลสสมฺปยุตฺตา จ, กิเลสา เจว สงฺกิลิฎฺฐา จาติ อิเมสุ ปน วิจิกิจฺฉุทฺธจฺจสหคตสฺส โมหสฺส วเสน นเหตุปจฺจโย ลพฺภติ; นฌานนมคฺคปจฺจยา น ลพฺภนฺตีติ เอวํ สพฺพทุเกสุ ลพฺภมานาลพฺภมานํ อุปปริกฺขิตฺวา ปาฬิวเสเนว วารคณนา เวทิตพฺพาติฯ</p>

</p>





