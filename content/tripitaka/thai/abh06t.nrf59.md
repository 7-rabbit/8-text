<h1>อฎฺฐารสโม ปริเจฺฉโท</h1>
<h2>๓. รูปวิภาโค</h2>
<h3>๑๘. สรูปกถา</h3>
<ol>
<li>
เตปญฺญาส ปนิเจฺจวํ, นามธมฺมา ปกาสิตา;  
  
อฎฺฐวีสวิธํ ทานิ, รูปํ นาม กถียติฯ  
</li>
  
<li>
ปถวาโป จ เตโช จ, วาโย เจติ จตุพฺพิโธ;  
  
จกฺขุโสตฆานชิวฺหา, กาโยติ ปน ปญฺจ จฯ  
</li>
  
<li>
รูปสทฺทคนฺธรสา, จตฺตาโร จ อถาปรํ;  
  
อิตฺถิปุมฺภาวยุคฬํ, ชีวิตํ หทยมฺปิ จฯ  
</li>
  
<li>
กายวิญฺญตฺติ  
  
เจวาถ, วจีวิญฺญตฺติ จ ทฺวยํ;  
  
อากาสธาตุ รูปสฺส, ลหุตา มุทุตา ตสฺสฯ  
</li>
  
<li>
กมฺมญฺญตา อุปจโย, สนฺตติ ชรตา ปน;  
  
อนิจฺจตา จ กพฬีการาหาโรติ สพฺพถาฯ  
</li>
  
<li>
อฎฺฐวีสวิธํ โหติ, รูปเมตํ สรูปโต;  
  
ตสฺส ลกฺขณเภเทน, สภาวญฺจ วิภาวเยฯ  
</li>
  
<li>
สนฺธารณํ ตุ  
ปถวีธาตุ  
กกฺขฬลกฺขณา;  
  
อาพนฺธน  
มาโปธาตุ,  
อาปคฺฆรณลกฺขณาฯ  
</li>
  
<li>
ปริปาจนตา  
เตโชธาตุ  
อุณฺหตฺตลกฺขณา;  
  
สมุทีรณตา  
วาโยธาตุ  
วิตฺถมฺภลกฺขณาฯ  
</li>
  
<li>
สพฺพตฺถาวินิภุตฺตาปิ, อสมฺมิสฺสกลกฺขณา;  
  
ตํตํภาวสมุสฺสนฺนสมฺภาเรสุปลกฺขิตาฯ  
</li>
  
<li>
อญฺญมเญฺญนุปตฺถทฺธา, เสสรูปสฺส นิสฺสยา;  
  
จตุเธวํ กลาเปสุ, มหาภูตา ปวตฺตเรฯ  
</li>
  
<li>
  
จกฺขุ  
สมฺภารจกฺขุมฺหิ, สตฺตกฺขิปฎโลจิเต;  
  
กณฺหมณฺฑลมชฺฌมฺหิ, ปสาโทติ ปวุจฺจติฯ  
</li>
  
<li>
เยน จกฺขุปสาเทน, รูปานิ อนุปสฺสติ;  
  
ปริตฺตํ สุขุมเญฺจตํ, อูกาสิรสมูปมํฯ  
</li>
  
<li>
  
โสตํ  
โสตพิลสฺสโนฺต,  
  
ตมฺพโลมาจิเต ตถา;  
  
องฺคุลิเวธนากาเร,  
  
ปสาโทติ ปกาสิโตฯ  
</li>
  
<li>
อโนฺต อชปทฎฺฐาเน,  
ฆานํ  
ฆานพิเล ฐิตํ;  
  
ชิวฺหา  
ชิวฺหาย มชฺฌมฺหิ, อุปฺปลาการสนฺนิเภฯ  
</li>
  
<li>
อิเจฺจวํ  
ปน จตฺตาโร, ตํตํเทสววตฺถิตา;  
  
กาย  
ปฺปสาโทปาทิเนฺน, สพฺพเกติ ยถากฺกมํฯ  
</li>
  
<li>
รูปาทฺยาภิฆาตารหภูตานํ  
วา ยถารหํ;  
  
ทฎฺฐุกามนิทานาทิกมฺมภูตานเมว วาฯ  
</li>
  
<li>
ปสาทลกฺขณา ภูตรูปานํ ภูตนิสฺสิตา;  
  
กปฺปาสปฎลเสฺนหสนฺนิภาติ จ วณฺณิตาฯ  
</li>
  
<li>
ปญฺจาปิ ชีวิตารกฺขา, รูปาทิปริวาริตา;  
  
ธีตราว กุมาราว, กลาปนฺตรวุตฺติโนฯ  
</li>
  
<li>
  
รูปํ  
นิภาโส ภูตานํ,  
สโทฺท  
นิโคฺฆสนํ ตถา;  
  
คโนฺธ  
จ คนฺธนํ ตตฺถ,  
รโส  
จ รสนียตาฯ  
</li>
  
<li>
ภูตตฺตยญฺจ  
โผฎฺฐพฺพํ,  
อาโปธาตุวิวชฺชิตํ;  
  
สโทฺท อนิยโต ตตฺถ, ตทเญฺญ สหวุตฺติโนฯ  
</li>
  
<li>
จกฺขาทิปฎิหนนลกฺขณา ตุ ยถากฺกมํ;  
  
ปเญฺจว ปญฺจวิญฺญาณวีถิยา วิสยา มตาฯ  
</li>
  
<li>
อิตฺถินฺทฺริยํ ปนิตฺถิตฺตํ,  
อิตฺถิภาโว  
ติ เทสิโต;  
  
ปุริสตฺตํ ตถาภาโว,  
ปุริสินฺทฺริย  
นามโกฯ  
</li>
  
<li>
ตํ ทฺวยํ ปนุปาทิเนฺน, กาเย สพฺพตฺถ ลพฺภติ;  
  
กลาปนฺตรภินฺนญฺจ, ภินฺนสนฺตานวตฺติ จฯ  
</li>
  
<li>
รูปานํ กมฺมชาตานํ, อนุปาลนลกฺขณํ;  
  
ชีวิตินฺทฺริยรูป  
นฺติ, อายุ นาม ปวุจฺจติฯ  
</li>
  
<li>
มโนธาตุยา จ ตถา, มโนวิญฺญาณธาตุยา;  
  
นิสฺสยลกฺขณํ  
วตฺถุรูปํ  
หทยนิสฺสิตํฯ  
</li>
  
<li>
มเชฺฌ หทยโกสมฺหิ, อฑฺฒปฺปสตโลหิเต;  
  
ภูตรูปมุปาทาย, จกฺขาทิ วิย วตฺตติฯ  
</li>
  
<li>
  
อากาสธาตุ  
  
รูปานํ, ปริเจฺฉทกลกฺขณา;  
  
ตํตํรูปกลาปานํ, ปริยโนฺตติ วุจฺจติฯ  
</li>
  
<li>
จิตฺตํ สหชรูปานํ, กายสฺส คมนาทิสุ;  
  
สนฺถมฺภนสนฺธารณจลนสฺส ตุ ปจฺจโยฯ  
</li>
  
<li>
วาโยธาตุวิกาโรยํ  
,  
กายวิญฺญตฺติ  
นามโก;  
  
วาโยธาตาธิกานํ ตุ, ภูตานมิติ เกจนาฯ  
</li>
  
<li>
ตถา จิตฺตสมุฎฺฐิโน, วจีโฆสปฺปวตฺติยํ;  
  
อุปาทินฺนรูปกายฆฎฺฎนสฺส ตุ ปจฺจโยฯ  
</li>
  
<li>
ปถวีธาตุวิกาโรยํ,  
วจีวิญฺญตฺติ  
นามโก;  
  
ปถวีธาตาธิกานํ ตุ, ภูตานมิติ เกจนาฯ  
</li>
  
<li>
เทฺวปิ กายวจีกมฺมทฺวารภูตา ยถากฺกมํ;  
  
เต ปน ฆฎฺฎนาเหตุ-วิการาการลกฺขณาฯ  
</li>
  
<li>
วิญฺญาเปตีติ กาเยน, วาจาย จ วิจินฺติตํ;  
  
สยญฺจ วิญฺญายตีติ, วิญฺญตฺตีติ ปกิตฺติตาฯ  
</li>
  
<li>
  
ลหุตา  
ปน รูปานํ, อทนฺธาการลกฺขณา;  
  
มุทุตาปิ  
จ รูปานํ, มทฺทวาการลกฺขณาฯ  
</li>
  
<li>
  
กมฺมญฺญตา  
จ รูปานํ, โยคฺคตาการลกฺขณา;  
  
คารวถทฺธตา โยคฺคปฎิปกฺขา ยถากฺกมํฯ  
</li>
  
<li>
สปฺปายมุตุมาหารํ, ลภิตฺวา จิตฺตสมฺปทํ;  
  
ลหู มุทุ จ กมฺมญฺญํ, ยทา รูปํ ปวตฺตติฯ  
</li>
  
<li>
ตถาปวตฺตรูปสฺส, ปวตฺตาการเภทิตํ;  
  
ลหุตาทิตฺตยเมฺปตํ, สหวุตฺติ ตทา ภเวฯ  
</li>
  
<li>
สปฺปายํ ปฎิเวธาย, ปฎิปตฺตุปการิตา;  
  
สาการา รูปสมฺปตฺติ, ปญฺญตฺตาว มเหสินาฯ  
</li>
  
<li>
รูปโสฺส  
ปจโย  
  
นาม, รูปสฺสาจยลกฺขโณ;  
  
ปวตฺติลกฺขณา  
รูปสนฺตตี  
ติ ปกาสิตาฯ  
</li>
  
<li>
รูปมาจยรูเปน, ชายติจฺจุปรูปริ;  
  
เปกฺขโตปจยาการา, ชาติ คยฺหติ โยคิโนฯ  
</li>
  
<li>
อนุปฺปพนฺธากาเรน, ชายตีติ สเปกฺขโต;  
  
ตทายํ สนฺตตาการา, ชาติ คยฺหติ ตสฺส ตุฯ  
</li>
  
<li>
เอวมาโภคเภเทน  
, ชาติรูปํ ทฺวิธา กตํ;  
  
อตฺตูปลทฺธิภาเวน, ชายนฺตํ วาถ เกวลํฯ  
</li>
  
<li>
รูปํ วิวิโตฺตกาสสฺส, ปูรกเฎฺฐน จียติ;  
  
อภาวา ปุนภาวาย, ปวตฺตํ สนฺตตีติ จฯ  
</li>
  
<li>
เอวมาการเภทาว, สพฺพาการวรากโร;  
  
ชาติรูปํ ทฺวิธากาสิ, ชาติรูปวิโรจโนฯ  
</li>
  
<li>
ชรตา นวตาหายา, รูปานํ ปากลกฺขณา;  
  
อนิจฺจตนฺติ มปฺปตฺติ, ปริภิชฺชนลกฺขณาฯ  
</li>
  
<li>
อิติ ลกฺขณรูปํ ตุ, ติวิธํ ภินฺนกาลิกํ;  
  
สภาวรูปธเมฺมสุ, ตํตํกาโลปลกฺขิตํฯ  
</li>
  
<li>
เยน ลกฺขียติ รูปํ, ภินฺนาการํ ขเณ ขเณ;  
  
วิปสฺสนานยตฺถาย, ตมิจฺจาห ตถาคโตฯ  
</li>
  
<li>
กพฬีกาโร อาหาโร,  
  
ยาเปตโพฺพชลกฺขโณ;  
  
อาหาโร เสนฺทฺริยชาโต,  
  
รูปกายานุปาลโกฯ  
</li>
  
<li>
อิเจฺจวํ สปริเจฺฉทา, สวิการา สลกฺขณา;  
  
อกิจฺจปฎิเวธาย, ทยาปเนฺนน ตาทินาฯ  
</li>
  
<li>
ตตฺถ  
ตตฺถ ยถาโยคํ, เทสิตาติ ปกาสิตา;  
  
รูปธมฺมา สรูเปน, อฎฺฐวีสติ สพฺพถาฯ  
</li>
  
<li>
กตฺวาน ชาติเมกํ ตุ, ตโตฺถปจยสนฺตติํ;  
  
สตฺตวีสติ รูปานิ, ภวนฺตีติ วินิทฺทิเสฯ  
</li>
  
<li>
ภูตตฺตยํ ตุ โผฎฺฐพฺพํ, กตฺวา ฉพฺพีสธาปิ จ;  
  
อุภยํ ชาติโผฎฺฐพฺพํ, คเหตฺวา ปญฺจวีสติฯ  
</li>
  
<li>
รูปธมฺมานมิเจฺจวํ  
, วิภาเวยฺย วิสารโท;  
  
สรูปํ นามสเงฺขปํ, สภาวญฺจ สลกฺขณนฺติฯ  
</li>
  
อิติ รูปวิภาเค สรูปกถา นิฎฺฐิตาฯ  
</li>
  
อฎฺฐารสโม ปริเจฺฉโทฯ  
</li>
  
  
  
  
  