<h1>สตฺตวีสติโม ปริเจฺฉโท</h1>
<h2>๕. ปญฺญตฺติวิภาโค</h2>
<h3>๒๗. ปเภทกถา</h3>
<ol>
<li>
จิตฺตํ  
เจตสิกํ รูปํ, นิพฺพานมฺปิ จ ภาชิตํ;  
  
ตสฺมา ทานิ ยถาโยคํ, ปญฺญตฺติปิ ปวุจฺจติฯ  
</li>
  
<li>
สา จายํ อตฺถปญฺญตฺติ-นามปญฺญตฺติเภทโต;  
  
ทุวิธา โหติ ปญฺญตฺติ, อตฺถปญฺญตฺติ ตตฺถ จฯ  
</li>
  
<li>
สตฺตสมฺภารสณฺฐาน-สงฺฆาฎปริณามโต;  
  
วิกปฺปุปฎฺฐานาการโวหาราภินิเวสโตฯ  
</li>
  
<li>
ตถา ปวตฺตสเงฺกตสิทฺธา อตฺถา ปกปฺปิตา;  
  
ปญฺญาปียนฺติ นามาติ,  
ปญฺญตฺตี  
ติ ปกิตฺติตาฯ  
</li>
  
<li>
อตฺถา หิ ปรมตฺถตฺถา, ปญฺญตฺตตฺถาติ จ ทฺวิธา;  
  
ตตฺถ จ ปรมตฺถตฺถา, สจฺจิกฎฺฐา สลกฺขณาฯ  
</li>
  
<li>
ปญฺญตฺตตฺถา  
สจฺจิกฎฺฐสลกฺขณสภาวโต;  
  
อญฺญถา คหิตา ตํตมุปาทาย ปกปฺปิตาฯ  
</li>
  
<li>
ตสฺมา อุปาทาปญฺญตฺติ, อตฺถปญฺญตฺตินามกา;  
  
ปญฺญเปตพฺพนามาว, ปญฺญตฺตตฺถาว สพฺพถาฯ  
</li>
  
<li>
ปรมตฺถา ยถาวุตฺตา, จิตฺตเจตสิกาทโย;  
  
ปญฺญตฺตา อิตฺถิปุริสมญฺจปีฐปฎาทโยฯ  
</li>
  
<li>
เยน วุจฺจติ ตํ นามํ, ปญฺญเปตีติ วุจฺจติ;  
  
ปญฺญตฺตี  
ติ จ สา นามปญฺญตฺตีติ ตโต มตาฯ  
</li>
  
<li>
สงฺขา  
สมญฺญา ปญฺญตฺติ, โวหาโรติ จ ภาชิตา;  
  
จตุธา ปญฺญเปตพฺพปญฺญตฺตีติ หิ วณฺณิตาฯ  
</li>
  
<li>
ตโต นามํ นามกมฺมํ, นามเธยฺยํ อถาปรํ;  
  
นิรุตฺติ พฺยญฺชนมภิลาโปติ ปน ภาชิตาฯ  
</li>
  
<li>
นามปญฺญตฺติ นามาติ, ปญฺญตฺติ ทุวิธา กตา;  
  
สเพฺพว ธมฺมา ปญฺญตฺติปถาติ ปน ภาชิตาฯ  
</li>
  
<li>
ปรมตฺถปญฺญตฺตตฺถา, ทุวิธา โหนฺติ ตตฺถ จ;  
  
ปญฺญตฺติปถาว โหนฺติ, ปรมตฺถา สลกฺขณาฯ  
</li>
  
<li>
ปญฺญตฺตตฺถา ปญฺญตฺติ จ, ปญฺญเปตพฺพมตฺตโต;  
  
ปญฺญตฺติปถา จ นามปญฺญตฺติปถภาวโตฯ  
</li>
  
<li>
นามมฺปิ ปญฺญาเปตพฺพเมว กิญฺจาปิ เกนจิ;  
  
นามเมวเมฺปตํ ตตฺถ, ปญฺญตฺติเจฺจว วณฺณิตํฯ  
</li>
  
<li>
ปญฺญเปตพฺพธมฺมา จ, เตสํ ปญฺญาปิตาปิ จ;  
  
อิจฺฉิตพฺพาปิ ปญฺญตฺติปถา ปญฺญตฺตินานตาฯ  
</li>
  
<li>
อิติ วุตฺตานุสาเรน, วุตฺตํ อฎฺฐกถานเย;  
  
นยํ คเหตฺวา เอตฺถาปิ, ปญฺญตฺติ ทุวิธา กตาฯ  
</li>
  
<li>
ตสฺมิมฺปิ  
ปรมตฺถา จ, สจฺจิกฎฺฐสลกฺขณา;  
  
อตฺถา ปญฺญตฺติมตฺตา จ, อตฺถปญฺญตฺตินามกาฯ  
</li>
  
<li>
เตสํ ปญฺญาปิกา เจว, นามปญฺญตฺตินามิกา;  
  
อิเจฺจวํ วณฺณนามเคฺค, เญยฺยตฺตา ติวิธา กตาฯ  
</li>
  
<li>
ปรมตฺถสจฺจํ นาม, ปรมตฺถาว ตตฺถ จ;  
  
สจฺจิกฎฺฐสภาวตฺตา, อวิสํวาทกา หิ เตฯ  
</li>
  
<li>
สมฺมุติสจฺจํ ปญฺญตฺติทฺวยํ โวหารวุตฺติยา;  
  
โลกสมญฺญาธิปฺปายาวิสํวาทกภาวโตฯ  
</li>
  
<li>
อิติ  
สจฺจทฺวยเมฺปตํ, อกฺขาสิ ปุริสุตฺตโม;  
  
เตนาปิ นามสํวิญฺญู, โวหเรยฺยุภยมฺปิ วาฯ  
</li>
  
อิติ ปญฺญตฺติวิภาเค ปเภทกถา นิฎฺฐิตาฯ  
</li>
  
สตฺตวีสติโม ปริเจฺฉโทฯ  
</li>
  
  
  
  
  