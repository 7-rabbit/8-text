<h1>๕.</h1>
<h1>ธาตุนิธานาธิกาโร</h1>
<p>ตโต วิมํเสตฺวา ภุมิภาคํ คเหตุํ วฎฺฎตี’ติ ภูมิ ภาคํ วีมํเสโนฺต มงฺคลสมฺมเต อฎฺฐ โคเณ อาหราเปตฺวา คโนฺธทเกน นหาเปตฺวา สิเงฺคสุ สุวณฺณกญฺจุกํ ปติมุญฺจาเปตฺวา คนฺธปญฺจงฺคุลิกํ ทาเปตฺวา คีวาย มาลาทามํ พนฺธาเปตฺวา อโยทาเมน พนฺธาเปตฺวา เอวํ จิเนฺตสิ? ยทิ ปน ภควโต นลาฎธาตุ ยสฺมิํ ฐาเน ปติฎฺฐหิตฺวา โลกตฺถจริยํ กโรนฺตี ปญฺจวสฺสสหสฺสานิ สาสนํ ปติฎฺฐหิสฺสติ ตสฺมิํ ฐาเน โคณา สยเมว อโยทามโต มุญฺจิตฺวา ถุปฎฺฐานํ สมนฺตโต วิจริตฺวา จตุสุ ทิสาสุ สยนฺตุติ อธิฎฺฐหิตฺวา ปุริเส อาณาเปสิฯ เต ตเถว อกํสุฯ ตโต วิภาตาย รตฺติยา ราชาโคเณ คาหาปนตฺถาย อายุตฺตเก อาณาเปสิฯ เต มนุสฺสา คนฺตฺวา โคเณ อปสฺสิตฺวา น ปสฺสาม เทวา’ติ รโญฺญ อาโรเจสุํฯ คจฺฉ ภเณ, โคณานํ คตฎฺฐานํ โอโลเกถา’ติ อาหฯ เต คเวสมานา พนฺธนฎฺฐาเน อทิสฺวา ปทานุปทํ คนฺตฺวา ถูปกรณฎฺฐานํ สมนฺตา วิจริตฺวา จตุสุ ทิสาสุ สยิตโคเณ ทิสฺวา สยิตฎฺฐานโต นงฺคุฎฺฐาทีนิ มทฺทนฺตาปิ อุฎฺฐาเปตุํ อสโกฺกนฺตา คนฺตฺวา รโญฺญ อาโรเจสุ; เทว, โคณา น อุฎฺฐหนฺติ, เอกํ ฐานํ สมนฺตา วิจริตฺวา จตุสุ ทิสาสุ สยิตา’ติฯ ตํ สุตฺวา ราชา เสนงฺคปริวุโต สยเมว คนฺตฺวา’ปิ โคเณ อุฎฺฐาเปตุํ อสโกฺกโนฺต ราชา เอวํ อธิฎฺฐาสิ; ยทิ อิมสฺมิํ ฐาเน ธาตุ ปติฎฺฐาเปตพฺพา ภเวยฺย โคณา อุฎฺฐหิตฺวา คจฺฉนฺตุ’ติฯ โคณา จิตฺตกฺขเณเยว อุฎฺฐหิตฺวา ปลายิํสุฯ ราชา ตํ อจฺฉริยํ ทิสฺวา ปสนฺนมโน หุตฺวา ปุเนกทิวสํ วุตฺตนิยาเมเนว อเสฺส  อลงฺการาเปตฺวา อโยทาเมน พนฺธาเปตฺวา ฐเปสิฯ อสฺสาปิ เต โคณา วิย คนฺตฺวา นิปชฺชิํสุฯ ราชา คนฺตฺวา ตเถว อธิฎฺฐหิตฺวา อเสฺส อุฎฺฐาเปสิฯ ปุเนกทิวสํ หตฺถีํ อลงฺการาเปตฺวา ตเถว อธิฎฺฐาสิฯ โสปิ พนฺธทาเม ฉินฺทิตฺวา ปจฺฉิมยามสมนนฺตเร คนฺตฺวา เจติยกรณฎฺฐาเน นิปชฺชิฯ ปภาตาย รตฺติยา ราชา หตฺถีโคปเก ปโกฺกสาเปตฺวา หตฺถิํ อาเนถา’ติ อาหฯ หตฺถิโคปกา หตฺถิํ พนฺธนฎฺฐาเน อทิสฺวา, หตฺถิํ พนฺธนฎฺฐาเน น ปสฺสาม เทวา’ติ อาหํสุฯ เตนหิ ภเณ, สีฆํ อุปธาเรถา’ติ วุเตฺต หตฺถิโคปกา ปทานุปทํ คเวสมานา เจติยฎฺฐาเน นิปนฺนํ หตฺถิํ ทิสฺวา อาคนฺตฺวา รโญฺญ อาโรเจสุํฯ ตํ สุตฺวา ราชา เหฎฺฐา วุตฺตปฺปกาเรน ปฎิปชฺชิตฺวา หตฺถิํ ปุเร กตฺวา อาคจฺฉิฯ</p>


<p>เอวํ ตีหิ วิมํสนาหิ วีมํเสตฺวา ภุมิคหิตภาวํ เถรสฺส สนฺติกํ คนฺตฺวา วนฺทิตฺวา อุปฎฺฐหมาโน อาโรเจสิฯ ตสฺมิํ กาเล เสรุนคเร สิวราชา พหู ปณฺณากาเร คาหาเปตฺวา ราชานํ ปสฺสิสฺสามิ’ติ อาคนฺตฺวา วนฺทิตฺวา เอกมนฺตํ อฎฺฐาสิฯ ราชา เตน สทฺธิํ สโมฺมทนียํ กถํ กตฺวา นิสินฺนกาเล โลณนคเร มหานาคราชา’ปิ พหุปณฺณาการํ คาหาเปตฺวา ราชานํ ปสฺสิสฺสามิ’ติ อาคนฺตฺวา วนฺทิตฺวา เอกมนฺตํ นิสีทิฯ เตน สทฺธิํ สโมฺมทนียํ กถํ อกาสิ; อิมสฺมิํ ฐาเน ทสพลธาตุํ ปติฎฺฐาเปสฺสามิ, ตุเมฺห มม สหายา โหถา’ติ เต คเหตฺวา คนฺตฺวา ธาตุํ วนฺทถา’ติ วนฺทาเปสิฯ ตสฺมิํ ขเณ ธาตุโต ฉพฺพณฺณรํสิโย อุคฺคจฺฉิํสุฯ เทวา สาธุการํ กโรนฺตา อากาสโต มาลาโย ขิปิํสุฯ ราชาโน โสมนสฺสปฺปตฺตา อมฺหากํ ลงฺกายํ ทสพลสฺส นลาฎธาตุ อมฺหากํ รเฎฺฐ ปติฎฺฐหิสฺสติฯ เอสา ธาตุ มหา ชนสฺส สตฺถุกิจฺจํ สาเธยฺยาติ วนฺทิตฺวา คตาฯ ราชา เตสํ คตกาเล คิริอภยํ ปโกฺกสาเปตฺวา ตาต, อิฎฺฐกํ ชนสฺส ปีฬนํ อกตฺวา การาเปมา’ตี อาหฯ มา จินฺตยิตฺถ เทว, อหํ  อิฎฺฐกํ การาเปสฺสามีติฯ เอวญฺหิ สติ ปปโญฺจ ภวิสฺสตี’ติ อาหฯ อมฺหากํ สนฺติเก สุวณฺณรชตานิ มนฺทานิ กุโต ลภิสฺสามา’ติ วุเตฺต คิริอภโย เอวมาห; เทว, สตฺถา มหาปุโญฺญ มหนฺตํ ปูชาสกฺการสมฺมานํ ลภิสฺสติฯ ตฺวํ อจิเนฺตตฺวา เจติยกมฺมํ ปฎฺฐเปหี’ติ อาหฯ</p>


<p>โส ตสฺส ตํ อจินฺตนียํ กถํ สุตฺวา โสมนสฺสปฺปโตฺต เถรสฺส สนฺติเก ธมฺมํ สุตฺวา ธาตุํ วนฺทิตฺวา นครํ คนฺตฺวา ภุตฺตสายมาโส สยเน นิปโนฺน นิทฺทํ โอกฺกมิฯ วิภาตาย รตฺติยา ปพุชฺฌิตฺวา อิฎฺฐกํ จินฺตยมานสฺส โทมนสฺสํ อโหสิฯ ตสฺมิํ กาเล สโกฺก เทวราชา วิสฺสกมฺมํ เทวปุตฺตํ อามเนฺตตฺวา; ตาต, วิสฺสกมฺม, กากวณฺณติสฺสมหาราชา อมฺหากํ สตฺถุโน นลาฎ ธาตุํ นิทหิตฺวา มหนฺตํ เจติยํ การาเปตุกาโม อิฎฺฐกํ จินฺตยิฯ ตฺวํ คนฺตฺวา ผาสุกฎฺฐาเน อิฎฺฐกํ มาเปหีติ อาหฯ ตํ สุตฺวา วิสฺสกมฺมเทวปุโตฺต ทุคฺคตสฺส พฺราหฺมณสฺส เขเตฺต อิฎฺฐกํ มาเปตฺวา เทวโลกเมว คโตฯ ตสฺมิํ ขเณ เขตฺตสามิโก ทุคฺคตพฺราหฺมโณ ปาโตว อตฺตโน เขตฺตํ โอโลกนตฺถาย คโต อิโตวิโต โอโลเกโนฺต อิฎฺฐกราสิํ ทิสฺวา จิเนฺตสิ; หีโย ราชา อิฎฺฐกํ กถํ ลภิสฺสามีติ กเถสิฯ มหนฺตํ วต ปณฺณาการํ มยา ลทฺธนฺติ ตุโฎฺฐ เทวैฎฺฐกานิ กาเชน คเหตฺวา รโญฺญ ทสฺสนตฺถาย คนฺตฺวา ราชทฺวาเร ฐตฺวา สาสนํ ปหิณิฯ ตํ ปโกฺกสาเปตฺวา กสฺมา ปาโต’ว อาคโตสี’ติ ปุจฺฉิฯ เทว มยฺหํ เขเตฺต อิฎฺฐกราสิํ ทิสฺวา ปาโต’ว อิฎฺฐกานิ คเหตฺวา อาคโตมฺหี’ติฯ อีทิสานิ อิฎฺฐกานิ เจติยสฺส อนุจฺฉวิกานีติ ทเสฺสสิฯ ราชา ปสฺสิตฺวา โสมนสฺสปฺปโตฺต พฺราหฺมณสฺส พหุํ ธนํ ทาเปสิฯ</p>


<p>ตสฺมิํ  ขเณ อญฺญํ สาสนํ อาหริฯ มทนปฎฺฎนทฺวารโต จตโสฺส รชตนาวา สุวณฺณภุมิโต จตโสฺส สุวณฺณนาวา อุกฺกมิํสูติ ปฎฺฎนมุขทฺวาเร วิหรโนฺต อารกฺขก เชฎฺฐโก ธมฺมปาโล นาม อาคนฺตฺวา รโญฺญ อาโรเจสิฯ ราชา ตุโฎฺฐ สุวณฺณรชเต อาหราเปสิฯ</p>


<p>
(อิฎฺฐกํ รชตเญฺจว สุวณฺณญฺจ มหารหํ;  
  
อาหริตฺวาน ตํ สพฺพํ กมฺมํ อารภิ เจติเยฯ  
</p>
  
<p>
สตฺถุ ปุญฺญานุภาเวน รโญฺญ ปุญฺญพเลน จ;  
  
จินฺติตจินฺติตํ สพฺพํ ขเณเนว สมิชฺฌติฯ)  
</p>
  
<p>ตโต ราชา จูฬปิณฺฑปาติยติสฺสเตฺถรสฺส สนฺติกํ คนฺตฺวา? อยฺย อิฎฺฐกภุมิํ คมิสฺสามีติ อาหฯ เถโร สุตฺวา ตุโฎฺฐ อตฺตโน ปริวาเรหิ ปญฺจสตภิกฺขูหิ สทฺธิํ อิฎฺฐก ภูมิํ คโตฯ ตโต มหาสาคลเตฺถโร จ มหินฺทเตฺถโร จ อตฺตโน ปริวาเรหิ ภิกฺขุหิ สทฺธิํ อิฎฺฐกภุมิํ คตาฯ สิว นคเร ราชาปิ อิฎฺฐกภุมิํ คโตฯ โลณนคเร นาคราชาปิ อิฎฺฐกภุมิํ คโตฯ โสมนคเร คิริอภยราชาปิ อตฺตโน เสนเงฺคหิ ปริวาเรตฺวา อิฎฺฐกภุมิํ คโตฯ เตสํ สมณ พฺราหฺมณานํ ราชพฬานญฺจ สมฺปิณฺฑิตตฺตา โส ปิฎฺฐิปาสาโณ พลวาหโน นาม ชาโตฯ เต สเพฺพ อิฎฺฐกภุมิํ สโมสริํสุฯ เถโร อิฎฺฐกราสิํ โอโลเกตฺวา ราชานํ เอวมาห? มหาราช, อยํ อิฎฺฐกราสิ เจติเย สพฺพกมฺมตฺถาย ปโหตี’ติฯ ราชา อตฺตมโน เสนงฺคปริวุโต สยเมว ปฐมํ อิฎฺฐกํ คณฺหิฯ ตํ ทิสฺวา เสสราชาโน จ อมจฺจาทโย จ ปริสา จ สเพฺพ ภิกฺขุ จ อิฎฺฐกานิ คณฺหิํสุ ตสฺมิํ กาเล ภารํ อุกฺขิปิตฺวา คมนํ ปปญฺจํ ภวิสฺสตี’ติ ราชา จิเนฺตสิฯ เถโร ตสฺส จิตฺตํ ชานิตฺวา เอวมาห? มา จินฺตยิตฺถ มหาราช, อิฎฺฐกานิ คเหตฺวา คจฺฉฯ ปจฺฉา เทวนาคาทโย อิฎฺฐกภุมิโต ปฎฺฐาย ยาว เจติยฎฺฐานํ นิรนฺตรา ฐิตา อาหริสฺสนฺตี’ติฯ เต อาหริตฺวา เจติยฎฺฐาเน ราสิํ กโรนฺติฯ เตเนว  นียาเมน ยาว เจติยสฺส นิฎฺฐงฺคมา ตาว เทวนาคสุปณฺณาทโย นิรนฺตรํ ฐตฺวา อิฎฺฐกานิ อาหริตฺวา เจติยกรณฎฺฐาเนว จตุสุ ทิสาสุ ราสิํ อกํสุฯ</p>


<p>ตโต ราชา สเพฺพ อิฎฺฐกวฑฺฒกี ราสิํ การาเปตฺวา เตสํ วฑฺฒกีนํ อนฺตเร ชยเสนํ นาม อิฎฺฐกวฑฺฒกิํ ปริคณฺหิตฺวา ตสฺส ปน สตสหสฺสคฺฆนกานิ เทฺว สาฎกานิ กหาปณสตสหสฺสานิ จ สุวณฺณกุณฺฑลาทโย อาภรณานิ จ ทาเปสิฯ ตสฺส ปริวารานํ วฑฺฒกีนํ อหตวตฺถาทีนิ สพฺพุปกรณานิ ทาเปสิฯ อเนกวิธํ มหนฺตํ สมฺมานํ กาเรตฺวา เถเรน สทฺธิํ มเนฺตโนฺต; อยฺย อชฺช วิสาขปุณฺณมี อุโปสถทิวโส, ตสฺมา นลาฎธาตุยา มงฺคลํ กริตฺวา เจติยฎฺฐาเน อิฎฺฐกํ ปติฎฺฐาเปตุํ วฎฺฎตี’ติ อาหฯ ตํ สุตฺวา เถโร; ภทฺทกํ มหาราช, พุทฺธสฺส ภควโต ชาตทิวโส’ติ วตฺวา เจติยกมฺมกรณตฺถาย ปญฺจ ชเน คณฺหิฯ เตสุ เอโก วรเทโว นาม, เอโก สโงฺข นาม, เอโก วิโชฺช นาม, เอโก ปุสฺสเทโว นาม, เอโก มหาเทโว นามฯ อิเมสํ วฑฺฒกีนํ มงฺคลํ การาเปตฺวา ฉณเวสํ คเหตฺวา สพฺพาลงฺกาเรน อลงฺการาเปตฺวา ราชา สยมฺปิ สพฺพาลงฺกาเรน ปติมณฺฑิโต มงฺคลวิธานํ การาเปตฺวา ภิกฺขุสงฺฆํ คนฺธมาลาทีหิ ปูเชตฺวา ติกฺขตฺตุํ ปทกฺขิณํ กตฺวา จตุสุ ฐาเนสุ ปญฺจปติฎฺฐิเตน วนฺทิตฺวา วิชเมฺหตฺวา สุวณฺณฆฎฺฐานํ ปวิสิตฺวา สุวณฺณขจิตํ มณิมุตฺตารตนมยํ ปริพฺภมนทณฺฑํ ชีวมานกมาตาปิตเรน อุภโตสุมณฺฑิตปสาธิเตน อภิมงฺคลสมฺมเตน อมจฺจปุเตฺตน คาหาเปตฺวา มหนฺตํ เจติยํ ตตฺถ กโรโนฺต สยมฺปิ ปริพฺภมนทณฺฑํ คเหตฺวา ปริกมฺมกตภุมิยํ ปริพฺภมิตฺวา เอกมนฺตํ อฎฺฐาสิฯ ตโต มหาวฑฺฒกี สุนกฺขเตฺตน สุมุหุเตฺตน เจติยฎฺฐาเน อิฎฺฐกํ ปติฎฺฐาเปสิฯ</p>


<p>ตสฺมิํ  ขเณ จตุนหุตาธิก ทฺวิโยชน สตสหสฺสพหุลา อยํ มหาปถวี สาธุการํ ปวเตฺตนฺตี วิย มหานาทํ ปวเตฺตสิฯ เทวมนุสฺสา ทิวเส ทิวเส ปโหนก-มตฺติกํ นิสเทน ปิํสิตฺวา สุเปฺปหิ ปโปฺผเฐตฺวา เทนฺติฯ เอวํ กโรโนฺต กติปเยเนว ทิวเสน ปุปฺผาธานตฺตยํ จินิตฺวา มหาภิกฺขุ สงฺฆสฺส นิเวเทสิฯ ตํ สุตฺวา สโงฺฆ จุนฺทุตฺตรนามเก เทฺว สามเณเร อาณาเปสิ? ตุเมฺห หิมวนฺตํ คนฺตฺวา เมทวณฺณปาสาเณ อาหรถา’ติฯ เต ปน สามเณรา ชาติยา โสฬสวสฺสิกา ฉฬภิญฺญาปฺปเภเทน ปฎิสมฺภิทปฺปตฺตาฯ มหาขีณาสวภิกฺขุสงฺฆสฺส สนฺติกา ภิกฺขุสงฺฆสฺส วจนํ สมฺปฎิจฺฉิตฺวา อากาสํ อพฺภุคฺคนฺตฺวา หิมวนฺตโต อตฺตโน อิทฺธิพเลน เมทวณฺณปาสาเณ อาหริํสุฯ เอเตสุ เอกํ ปาสาณํ ธาตุคพฺภสฺส ภุมิยํ ปตฺถริตฺวา จตุสุ ปเสฺสสุ จตฺตาโร ปาสาเณ ปติฎฺฐาเปตฺวา อปรํ ธาตุคพฺภํ ปิทหิตุํ อทสฺสนํ กตฺวา ฐปยิํสุฯ</p>


<p>ตทา ราชา ธาตุคเพฺภ กมฺมํ นิฎฺฐเปโนฺต นว โกฎิปฺปมาณํ สุวณฺณํ อาหราเปตฺวา สุวณฺณการานํ ทตฺวา ธาตุคพฺภสฺส อิฎฺฐกานิ กโรถา’ติ อาณาเปสิฯ เต สุวณฺณการา ทีฆโต รตนปฺปมาณํ ปุถุลโต วิทตฺถีปฺปมาณํ พหลโต จตุรงฺคุลปฺปมาณํ อิฎฺฐกํ กตฺวา ธาตุคพฺภํ จินิํสุฯ ตํ ปน ธาตุคพฺภํ อุจฺจโต โสฬสหตฺถํ วิตฺถารโตปิ อิโตจิโต ทสทสรตนํ กตฺวา สุวณฺณิฎฺฐเกเหว นิฎฺฐเปตฺวา ธาตุคพฺภสฺส มเชฺฌ สตฺตรตนมยํ สิเนรุํ การาเปตฺวา สิเนรุสฺส อุปริ ชาติหิงฺคุลเกน ปณฺฑุกมฺพลสิลาสนํ สตฺตรตเนน ปาริจฺฉตฺตกรุกฺขํ รชตมยํ เสตจฺฉตฺตํ พฺรหฺมุนา คาหาเปตฺวา สตฺถุโน ปฎิมาย อุปริ ธาริยมานํ กาเรสิฯ สิเนรุปาทมูเล คนฺธกลลปูริต นีลุปฺปลวิภุสิตสุวณฺณมยอฎฺฐุตฺตรสตฆฎปนฺติโย ฐปาเปสิฯ ตทนนฺตรํ คนฺธกลลปูริตรตฺนปทุมวิภุสิตรชตมยอฎฺฐุตฺตร-  สตฆฎปนฺติโย ฐปาเปสิฯ ตทนนฺตรํ คนฺธกลลปูริต เสตุปฺปลมาลาวิภุสิตมณิมยอฎฺฐุตฺตรสตฆฎปตฺติโย ฐปาเปสิฯ ตทนนฺตรํ คนฺธกลลปูริตเสตุปฺปลวิภุสิต-มสารคลฺลมย อฎฺฐุตฺตรสตฆฎปนฺติโย ฐปาเปสิฯ ตทนนฺตรํ คนฺธกลลปูริตจมฺปกปุปฺผวิภุสิตโลหิตงฺกมยอฎฺฐุตฺตรสต ฆฎปตฺติโย ฐปาเปสิฯ ตทนนฺตรํ คนฺธกลลปูริตปญฺจุปฺปลวิภุสิตมตฺติกามยอฎฺฐุตฺตรสตฆฎปนฺติโย ฐปาเปสิฯ ตาสํ ฆฎปนฺตีนํ อนฺตเร คนฺธกลลปูริตสตฺตรตนมยสราวเก ฐปาเปสิฯ กญฺจนมย-สตฺตรตนมย-วิจิตฺตมาลาลตาปุณฺณฆฎสิริวจฺฉนนฺทิยาวฎฺฎภทฺทปีฐาทโย จ หตฺถิอสฺสสีหวฺยโคฺฆสภปนฺติอาทโย จ กาเรสิฯ เทโวโรหณํ ยมกปาฎิหีราทโย ธนปาล-องฺคุลิมาล-อาฬวกทมนาทโย, สาริปุตฺต-โมคฺคลฺลาน-มหากสฺสปเตฺถราทโย, อสีติมหาสาวกรูปาทีนิ จ การาเปสิฯ สิเนรุสฺส มชฺฌิมภาเค ตาราคณปริวาริตํ รชตมยํ จนฺทมณฺฑลญฺจ การาเปสิฯ รํสิชาลวิภุสิตํ กนกมยํ สูริยมณฺฑลญฺจ การาเปสิฯ</p>


<p>ตโต สิเนรุสฺส มตฺถเก ปาริจฺฉตฺตกมุเล ปณฺฑุกมฺพลสิลาสเน อมฺหากํ สตฺถุโน ปฎิมํ ฆนโกฎฺฎิม รตฺตสุวณฺณมยํ การาเปตฺวา มาตุเทวปาโมกฺข ทสสหสฺส จกฺกวาฬเทวตานํ สตฺตปฺปกรณํ อภิธมฺมํ เทสนากาเรน นิสีทาเปสิฯ ตสฺส วีสตินขา อกฺขิตลานํ เสตฎฺฐานานิ ชาติผลิกมยานิฯ องฺคุลิโย สุวณฺณมยา หตฺถปาทตลานิ จ ทนฺตาวรณานิ จ อกฺขีนํ รตฺตฎฺฐานานิ จ ชาติปวาฬมยานิ, เกสมสฺสุภมุกฎฺฐานานิ อินฺทนีลมยานิ, สมจตฺตาลีส ทนฺตา วชิรมยา อเหสุํฯ อุณฺณโลมํ ปน สุวณฺณ ภิตฺติยํ ฐปิตรชตพุพฺพุฬวิลาสํ รชตมยํ อโหสิฯ ภควโต อนวโลกิต มุทฺธนิ มตฺถเก สตฺตรตนมยํ วิจิตฺตกิํกิณิชาลํ ปริกฺขิปาเปสิฯ มณฺฑปสฺส อโนฺต นวสตสหสฺสคฺฆนกํ มุตฺตากลาปโมลมฺพกํ มโนรมํ เจลวิตานํ พนฺธาเปตฺวา มณฺฑปโกฎิยํ มุตฺตาชาลํ ตทนนฺตรํ สตฺต รตนวิจิตฺตํ กิํกิณิชาลํ ปริกฺขิปาเปสิฯ</p>


<p>อมฺหากํ  ภควโต มาตุเทวปุตฺตมฺปิ สตฺตรตเนน การาเปสิฯ ตถา เอราวณวิสฺสกมฺมเทวปุตฺตาทโย จ สปริวาโร สโกฺก เทวราชา จ จตฺตาโร มหาราชาโน จ ปญฺจสิขเทวปุตฺตาทโย คนฺธพฺพเทวปุตฺตา จ สหมฺปติ มหา พฺรหฺมาทโย มหาพฺรหฺมโน จ การาเปสิฯ เวสฺสนฺตรชาตกํ กโรโนฺต สํชยมหาราชา ผุสตีเทวี อาทโย จ มทฺทีเทวี เทฺว ทารเก จ ชูชกพฺราหฺมณาทโย จ การาเปสิฯ วิธุร-โสณทตฺต มหานารทกสฺสป-สุตโสม-สุปฺปารก-สงฺขปาลชาตกาทีนิ จ, ธมฺมจกฺกปฺปวตฺตน-มหาสมยสุตฺตาทิ เทสนากาโร จ, สุโทฺธทนมหาราชา มหามายา มหาปชาปตี โคตมี ภทฺทกจฺจานา ราหุลมาตาเทวี จ ราหุลกุมาโร จ ฉนฺนญฺจ กนฺถกญฺจ มหาภินิกฺขมนํ มหาโพธิมณฺฑลํ อสีติมหาสาวกา โกสลมหาราชา อนาถปิณฺฑิกมหาเสฎฺฐิ จูฬอนาถปิณฺฑิก-วิสาขา สุปฺปวาสา จ ปจฺฉา จูฬปิณฺฑปาติย ติสฺสเตฺถรญฺจ อตฺตานญฺจ การาเปตฺวา เต สเพฺพ ธาตุ คเพฺภ ปติฎฺฐาเปสิฯ</p>

</p>


<p>เอวํ ธาตุคเพฺภ ปูชาวิธานํ สุวิภตฺตํ สุมโนรมํ การาเปตฺวา เถเรน สทฺธิํ กเถสิ? ภเนฺต ธาตุคเพฺภ มยา กตฺตพฺพํ นิฎฺฐาปิตํฯ เสฺว โรหิณีนกฺขเตฺตน ธาตุ นิธานํ กริสฺสามีฯ อยฺยา ปน เกสธาตุโย คเหตฺวา อาคจฺฉนฺตุติฯ ติสฺสเตฺถรสฺส ภารมกาสิฯ เถโร ตํ สุตฺวา ภทฺทกํ มหาราช, เกสธาตุโย วิจินิตฺวา อาหราเปสฺสามาติ วตฺวา อตฺตโน สทฺธิวิหาริกํ สิวเตฺถรํ ปโกฺกสาเปตฺวา อาวุโส ภูมินฺธรนาควิมาเน ชยเสโน นาม นาคราชา วสติฯ ตสฺส สนฺติเก (เกสธาตุโย สนฺติฯ) ตปุสฺส ภลฺลิกานํ เทฺวภาติกวาณิชานํ ปริจรณกาเล เตสํ ปมาทํ ญตฺวา นาคราชา เทฺว เกสธาตุโย คเหตฺวา นาคภวเน ฐเปสิฯ ตฺวํ ตา ธาตุโย อาหริตฺวา รโญฺญ เทหีติ อาณาเปสิฯ เถโร ตํ วจนํ สมฺปฎิจฺฉิตฺวา คโตฯ</p>


<p>ตโต ราชา อตฺตโน ภคินิยา โสมเทวิยา จ ภาคิเนยฺยสฺส คิริอภยรโญฺญ จ สาสนํ เปเสสิ? เสฺว ธาตุนิธานํกริสฺสามฯ ตุเมฺห เสนงฺคํ คเหตฺวา อาคจฺฉถา’ติฯ โลณนคเร  มหานาครโญฺญ จ เสรุ นคเร สิวรโญฺญ จ ตเถว สาสนํ เปเสตฺวา สยมฺปิ อตฺตโน วิชิเต เยน มยฺหํ หตฺถโต อนฺตมโส เอกกรีสมตฺตมฺปิ ลทฺธํ ตทุปาทาย สเพฺพปิ ตุเมฺห สทฺธิํ ปริวาเรน อาคจฺฉถา’ติ เภริํ จราเปสิฯ ตํ สุตฺวา โสมนสฺสปฺปตฺตา มหาชนา อตฺตโน อตฺตโน วิภวานุรูเปน อลงฺกตปฎิยตฺตา อคมิํสุฯ ราชา ปภาตาย รตฺติยา สเพฺพ เสนิโย คนฺธมาลาธูปธชาทโย คเหตฺวา ธาตุนิธานํ อาคจฺฉนฺตุติ วตฺวา ภิกฺขุสงฺฆสฺส มหาทานํ ทตฺวา ติวีวรตฺถาย มหคฺฆวตฺถาทีนิ ทตฺวา สยมฺปิ สพฺพาลงฺการปติมณฺฑิโต นานคฺครสโภชนํ ภุญฺชิตฺวา อุโปสถํ อธิฎฺฐาย มณิกุณฺฑลเมขลานูปุร วลยาทิวิจิตฺตสพฺพาลงฺการวิภูสิตาหิ โกเสยฺยาทิสุขุมนานาวิธวิจิตฺตวตฺถนิวตฺถาหิ นจฺจคีตวาทิตตุริยภณฺฑคหิต หตฺถาหิ เทวจฺฉราปฎิภาคนาฎกิตฺถีหิ ปริวาริโต วุตฺตปฺปกาเรหิ สทฺธิํ เจติยฎฺฐานํ คนฺตฺวา มหาภิกฺขุสงฺฆํ วนฺทิตฺวา อฎฺฐาสิฯ</p>


<p>ตโต โสมนคเร คิริอภยราชา’ปิ สเพฺพ นาครา อตฺตโน อตฺตโน วิภวานุรูเปน ธาตุนิธานฎฺฐานํ อาคจฺฉนฺตุติ นคเร เภริํ จราเปตฺวา สยํ สพฺพาลงฺการปติมณฺฑิโต สุสชฺชิตอมจฺจคณปริวาริโต นิกฺขมิฯ โสม เทวีปิ สีสํ นหาตฺวา อหตวตฺถนิวตฺถา สพฺพาลงฺการปติมณฺฑิตา เทวจฺฉรา วิย อตฺตโน ปริวารา ปญฺจสตกุมาริโย นีลวเตฺถหิ ปริทหาเปตฺวา ตเถว อลงฺกาเรตฺวา ปุณฺณฆเฎ คาหาเปตฺวา ตาสํ อนนฺตรา ปญฺจสตกุมาริโย ปีตวเตฺถหิ ปริทหาเปตฺวา ตเถว อลงฺกาเรตฺวา ปูชาภณฺฑานิ คาหาเปตฺวา, ตาสํ อนนฺตรา ปญฺจสต กุมาริโย รตฺตวเตฺถหิ ปริทหาเปตฺวา ตเถวฯ อลงฺกาเรตฺวา วิจิตฺรปุปฺผปูริตมญฺชุสาโย คาหาเปตฺวา ตาสํ อนนฺตรา ปญฺจสตกุมาริโย เสตวเตฺถหิ ปริทหาเปตฺวา ตเถว อลงฺกาเรตฺวา ธูม กฎจฺฉุเก คาหาเปตฺวา เอวํ ปูชาวิธานํ สํวิทหิตฺวา ปริวาเรน  เจติงฺคณํ คนฺตฺวา มหาภิกฺขุสงฺฆํ ปญฺจปติฎฺฐิเตน วนฺทิตฺวา คนฺธมาลาทีหิ ปูชํ กตฺวา อตฺตโน สามินา คิริอภยราเชน สทฺธิํ เอกปเสฺส ฐีตาฯ</p>


<p>โลณนคเร มหานาคราชา’ปิ สพฺพาลงฺกาเรหิ ปติมณฺฑิโต สพฺพาภรเณหิ สุสชฺชีตอมจฺจมณฺฑลปริวุโต นจฺจคีตตุรียานิ ปคฺคณฺหาปยมาโน คนฺธมาลา ธูมกฎจฺฉุ คาหาเปตฺวา เจติยฎฺฐานํ อาคนฺตฺวา ภิกฺขุสงฺฆํ วนฺทิตฺวา เอกมนฺตํ อฎฺฐาสิฯ</p>


<p>เสรุนคเร สิวราชา’ปิ อตฺตานํ สพฺพาลงฺกาเรหิ อลงฺกริตฺวา มหเนฺตน ปริวาเรน ปูชาวิธานํ คาหาเปตฺวา เจติยฎฺฐานํ อาคนฺตฺวา มหาภิกฺขุสงฺฆํ วนฺทิตฺวา เอกมนฺตํ อฎฺฐาสิฯ ราชปริสา อตฺตโน วิภวานุรูเปน วตฺถาลงฺกาเรหิ จนฺทน มาลาทีหิ จ โสภมานา นลาเฎ มุตฺตากลาปโมลมฺพก วิจิตฺตสุวณฺณปฎฺฎานิ พนฺธิตฺวา หตฺถาภรณาทิ อเนกาภรเณหิ ทิพฺพปริสา วิย สุมณฺฑิตปสาธิตา เวสานุรูปานิ วิวิธาวุธานิ คเหตฺวา เอกปเสฺส ฐีตาฯ สีหวฺยคฺฆทีปิจเมฺมหิ ปสาธิตสุวณฺณาลงฺการสุวณฺณธชเหมชาลสญฺฉเนฺน รถ วเร จ สพฺพาลงฺการวิภุสิตา รถิกา อารุยฺห เอกปเสฺส ฐีตาฯ พฺราหฺมณปุตฺตาทโย มณฺฑิตจเมฺม ปารุปิตฺวา อุปโสภยมานา เอกปเสฺส ฐีตาฯ พหุ อมจฺจา อตฺตโน อตฺตโน เวสานุรูเปน มหคฺฆวตฺถาภรณวิภูสิตา สปริวารา เอกปเสฺส ฐีตาฯ คโนฺธทก ปูริต ทกฺขิณาวตฺต สงฺขํ คเหตฺวา อุปวีตสุตฺตํ เอกํสํ กริตฺวา พฺราหฺมณเวฐนํ เวเฐตฺวา ปุโรหิตพฺราหฺมณา มหเนฺตน ปริวาเรน ปูชาวิธานํ คาหาเปตฺวา เจติยฎฺฐานํ อาคนฺตฺวา มหาภิกฺขุสงฺฆํ วนฺทิตฺวา ชยโฆสํ สาเวนฺตา เอวมาหํสุ?</p>


<p>
เขมํ สุภิกฺขํ ภวตุ นิจฺจํ ชนปทํ สิวํ;  
  
สสฺสานิ สมุปฺปชฺชนฺตุ รโญฺญ เอวํ ชยา สิยุํฯ  
</p>
  
<p>อวเสสา มหาชนา เอวมาหํสุ? สมุทฺทปริยนฺตํ  หิ มหิํ สาครกุณฺฑลํ วสุนฺธรํ อาวสตุ อมจฺจปริวาริโตฯ เอวํ วตฺวา? อมฺหากํ อโยฺย กากวณฺณติโสฺส มหา ราชา สเทวเก โลเก เอกปุคฺคลสฺส โลกนาถสฺสนลาฎธาตุํ ปติฎฺฐาเปตี’ติ อตฺตโน อตฺตโน วิภวานุรูเปน สุมณฺฑิตปสาธิตาฯ ขุชฺชวามนกาทโย’ปิ สเพฺพ ชนา ปูชาภณฺฑานิ คเหตฺวา สาธุการํ ททมานา อฎฺฐํสุฯ อิมสฺมิํ เจติยฎฺฐาเน ราสีภูตา ปริสา เอวํ เวทิตพฺพา? ขตฺติยา พฺราหฺมณา เวสฺสา เนคมา จ สมาคตา ปุปฺผาทิคหิตา สเพฺพ อลงฺการวิภูสิตาฯ</p>


<p>
คณนา วีติวตฺตา เต อเนเก จ มหาชนา;  
  
สมุโทฺท ปตฺถรโนฺตว ขตฺติยา สมุปาคตาฯ  
</p>
  
<p>
อลงฺกโต มหาราชา สราชปริวาริโต;  
  
เทวราชา ยถา สโกฺก อฎฺฐาสิ เจติยงฺคเณฯ  
</p>
  
<p>
สาธุวาเทน สตฺตานํ ปญฺจงฺคตุริเยหิ จ;  
  
หตฺถสฺสรถสเทฺทน สมากิณฺณํ มหีตลํฯ  
</p>
  
<p>ตโต จูฬปิณฺฑปาติยติสฺสเตฺถโร อตฺตโน สทฺธิวิหารีเก ปญฺจสต ขีณาสเว ปริวาเรตฺวา เจติยฎฺฐานเมว อาคโตฯ มหาสาคลเตฺถโร’ปิ ปญฺจสต ขีณาสเว ปริวาเรตฺวา เจติยฎฺฐานเมว อาคโตฯ มหินฺทเตฺถโร’ปิ อตฺตโน สาวเก สฎฺฐิมเตฺต ขิณาสเว คเหตฺวา เจติยฎฺฐานเมว อาคโตฯ อิติ อิมินา นิยาเมเนว เอโก เทฺว ตโย จตฺตาโร ปญฺจ ขีณาสวา อาคจฺฉนฺตา สตฺต สหสฺสมตฺตา อเหสุํฯ ตโต จูฬปิณฺฑปาติยติสฺสเตฺถโร เอตฺตเก ภิกฺขู ปริวาเรตฺวา เจติยงฺคเณ นิสีทีฯ ตโต ราชา อาคนฺตฺวา ปญฺจปติฎฺฐิเตน วนฺทิตฺวา เถเรน สทฺธิํ กเถสิ?  เกสธาตุ กุโต ลภิสฺสาม อยฺยา’ติฯ ตสฺมิํ ขเณ ติสฺสเตฺถโร อตฺตโน สทฺธิวิหาริกํ สิวเตฺถรํ โอโลเกสิฯ โส โอโลกิตกฺขเณเยว นิสินฺนฎฺฐานโต อุฎฺฐาย จีวรํ ปารุปิตฺวา มหาภิกฺขุสงฺฆํ วนฺทิตฺวา ฉฬภิโญฺญ มหาขีณาสโว จตุตฺถชฺฌานํ สมาปชฺชิตฺวา ตโต วุฎฺฐาย ปถวิยํ นิมุชฺชิตฺวา ภุมินฺธรนาควิมาเน ปาตุรโหสิฯ</p>


<p>
(สุตฺวาสฺส สิวเถโร จ วสิปฺปโตฺต วิสารโท;  
  
ปากโฎ อภวิ นาคนครํ ปุรโต ขเณฯ)  
</p>
  
<p>ตสฺมิํ โข ปน สมเย ชยเสโน นาคราชา อตฺตโน ภาคิเนยฺยํ ทฺวิโกฎิมเตฺต นาเค ปริวาเรตฺวา มหา ยสํ อนุภวมานํ นิสินฺนํ อิงฺคิตสญฺญํ ทตฺวา เถรํ ทุรโตว อาคจฺฉนฺตํ ทิสฺวา จิเนฺตสิ? อิมสฺมิํ นาคภวเน สมเณหิ กตฺตพฺพกิจฺจํ นตฺถีฯ นิสฺสํสยํ เกสธาตุํ นิสฺสาย อาคโต ภวิสฺสตีติ อุฎฺฐาย ธาตุฆรํ ปวิสิตฺวา ธาตุกรณฺฑกํ คิลิตฺวา กิญฺจิ อชานโนฺต วิย นิสีทิฯ ตสฺมิํ กาเล เถโร ตสฺส สนฺติกํ อคมาสิฯ นาคราชา ปจฺจุคฺคนฺตฺวา ปฎิสนฺถารํ กโรโนฺต เถเรน สทฺธิํ กเถสิฯ กสฺมา อโยฺย อาคโต’ติ วุเตฺต เอวมาห? ติโลกนาถสฺส อมฺหากํ สมฺพุทฺธสฺส เกสธาตูนํ อตฺถาย อาคโต, ตุยฺหํ สนฺติเก ฐปิตเกสธาตุโย ปปญฺจํ อกตฺวา มยฺหํ เทหิ, เตเยว สนฺธาย อุปชฺฌาเยน เปสิโตมฺหี’ติ วุเตฺต อมฺหากํ สมฺมา สมฺพุทฺธสฺส เกสธาตุโย มม สนฺติเก นตฺถี’ติ อาหฯ เถโร ธาตุกรณฺฑกํ คิลิตภาวํ ญตฺวา คณฺหามิ มหาราชา เกสธาตุโย’ติ วุเตฺต อาม ปสฺสโนฺต คเหตฺวา คจฺฉาหีติ อาหฯ เอวํ ตโย วาเร ปฎิญฺญํ คเหตฺวา ตเถว ฐีโต?</p>


<p>
อิทฺธิยา มาปยิตฺวาน ตโต โส สุขุมํ กรํ,  
  
ปเวเสตฺวา มุเข ตสฺส คณฺหี ธาตุกรณฺฑกํ;  
  
นาคาลยาภินิกฺขมิ ติฎฺฐ นาคา’ติ ภาสิยฯ  
</p>
  
<p>ตสฺมิํ  ขเณ ชยเสโน นาคราชา สมณํ วเญฺจตฺวา เปสิโตมฺหี’ติ วตฺวา ตสฺส คตกาเล ธาตุกรณฺฑกํ โอโลเกตฺวา ธาตุ อปสฺสิตฺวา สมเณน นาสิโตมฺหี’ติ เทฺว หเตฺถ อุกฺขิปิตฺวา ฐเปตฺวา อตฺตโน สกลนาคภวนํ เอก โกลาหลํ กตฺวา มหเนฺตน สเทฺทน ปริเทวโนฺต? อมฺหากํ จกฺขุนิ อุปฺปาเฎตฺวา คโต วิย สเทวกสฺส โลกสฺส ปติฎฺฐานภูตสฺส สมฺมาสมฺพุทฺธสฺส เกสธาตุโย อปายทุกฺขโต อมุญฺจนฺตานํ อมฺหากํ อภิภวิตฺวา ธาตุโย คเหตฺวา คตสมณํ อนุพนฺธิตฺวา คณฺหิสฺสามา’ติ เทฺวโกฎิมเตฺต นาเค คเหตฺวา อตฺตโน ภาคิเนเยฺยน สทฺธิํ ตสฺส ปิฎฺฐิโต ปิฎฺฐิโต อนุพนฺธิตฺวา อากาสํ อุคฺคจฺฉิํ (สุ)ฯ ตสฺมิํ ขเณ ปน สิวเตฺถโร อกาสโต โอตริตฺวา ปถวิยํ ปาวิสิฯ ปุน เตปิ ปถวิยํ ปวิสิํสุฯ เอวํ เถโร เตหิ สทฺธิํ อุมฺมุชฺช นิมุชฺชํ กโรโนฺต ปาฎิหาริยํ ทเสฺสตฺวา เสรุนครสฺส นาติทูเร ปิฎฺฐิปาสาเณ อุคฺคญฺชิฯ ตเตฺถว เต สํเวเชตฺวา เจติยงฺคเณ มหาภิกฺขุสงฺฆสฺส ปุรโต ปากโฎ อโหสิฯ นาคา ตํ คเหตุํ อสโกฺกนฺตา มหเนฺตน สเทฺทน รวํ ปติรวํ ทตฺวาฯ อิโต ปฎฺฐาย นฎฺฐมฺหา’ติ ตสฺมิํ ปิฎฺฐิ ปาสาเณ สเพฺพ สมาคมํ กตฺวา มหาสเทฺทน ปริเทวิํสุ? นฎฺฐมฺภา วต โภ’ติฯ ตโต ปฎฺฐาย โส ปิฎฺฐิปาสาโณ นาคานํ รวํ ปติรวํ ทตฺวา ปริเทวิตหาเวน นาคคลฺลํ นาม อโหสิฯ</p>


<p>นาโค เถรสฺส ปิฎฺฐิโตเยว อนุพนฺธิตฺวา เจติยงฺคณํ คนฺตฺวา ราชานํ เอวมาห? เทว, เอโส ภิกฺขุ มยา อทินฺนธาตุ คเหตฺวา อาคโต’ติฯ ตํ สุตฺวา ราชา? สจฺจํ กิร อยฺย นาคสฺส วจนนฺติ วุเตฺต นเหว มหาราช, อิมินา ทินฺนํ เอว ธาตุํ อคฺคเหสินฺติ วุเตฺต? นาโค ตว สกฺขิํ เทหีติ อาหฯ เถโร ตสฺส ภาคิเนฺยํ สมณุปฺปล นาคราชานํ สกฺขิํ อกาสิฯ ราชา ตสฺส ภาคิเนยฺยสฺส สพฺพวจนํ สุตฺวา สทฺทหิฯ ตสฺมิํ กาเล ทุกฺขาภิภูโต นาคราชา คนฺตฺวา พหิ ฐีโตฯ ตโต ปฎฺฐาย โส นาคราชา  พหิ หุตฺวา นิสินฺนตฺตา พหินาคราชา นาม อโหสิฯ ตสฺส ปน ภาคิเนยฺยํ อโนฺต เจติยงฺคเณ นิสีทาเปสิฯ อิมสฺส ปน เจติยสฺส อารกฺขํ คหิตนาคา กเถตพฺพาฯ สุมนนาครโญฺญ ปริวารา ฉโกฎิมตฺตา นาคา, ชยเสนสฺส ปริวารา โกฎิสตมตฺตา นาคา, สมณุปฺปลนาครโญฺญ ปริวารา ทฺวิโกฎิมตฺตา นาคา อเหสุํฯ สเพฺพ ธาตุยา อารกฺขํ คณฺหิํสุฯ ราชา เถรสฺส หตฺถโต เกสธาตุํ คเหตฺวา รตนจเงคาฎเก ฐเปตฺวา มหินฺทสฺส นาม อมจฺจสฺส อทาสิฯ ตสฺมิํ สมาคเม ติปิฎกมหาผุสฺสเทวเตฺถรสฺส สทฺธิวิหาริกา ปฎิสมฺภิทปฺปตฺตา จตฺตาโร สามเณรา อเหสุํฯ เตสุ เอโก มลย ราชปุโตฺต สุมนสามเณโร นาม, เอโก เสรุนคเร สิวราชภาคิเนยฺยสฺส ปุโตฺต อุตฺตร สามเณโร นามฯ เอโก มหาคาเม มาลาการปุโตฺต จุนฺท สามเณโร นาม เอโก มหาคาเม เอกสฺส กุฎุมฺพิกสฺส ปุโตฺต มหากสฺสปสามเณโร นาม, อิเม จตฺตาโร สามเณรา อชฺช กากวณฺณติสฺสมหาราชา มหาเจติเย ธาตุ นิธานํ กริสฺสติ, มยํ หิมวนฺตํ คนฺตฺวา สุกุสุมานิ อาหริสฺสามาติ เถรํ วนฺทิตฺวา อากาสโต หิมวนฺตํ คนฺตฺวา จมฺปกนาคสลลาทโย ปูชนียมาลํ คเหตฺวา ตาวติํสเทว โลกํ คตาฯ</p>


<p>ตสฺมิํ กาเล สโกฺก เทวราชา สพฺพาภรณปติมณฺฑิโต ทฺวิสุ เทวโลเกสุ เทวตาโย คเหตฺวา เอราวณหตฺถีกฺขนฺธมารุยฺห อฑฺฒเตยฺยโกฎิเทวจฺฉราปริวาริโต สุทสฺสนมหา วีถิยํ วิจรโนฺต สวโงฺคฎเก เต จตฺตาโร สามเณเร ทุรโตว อาคจฺฉเนฺต ทิสฺวา หตฺถีกฺขนฺธโต โอรุยฺห ปญฺจ ปติฎฺฐิเตน วนฺทิตฺวา เตสํ หเตฺถ มาลาจโงฺคฎเก ทิสฺวา? กิํ อยฺยา ตุมฺหากํ หเตฺถ’ติ ปุจฺฉิฯ ตํ สุตฺวา สามเณรา มหาราช, กิํ ตฺวํ น ชานาสิฯ ลงฺกายํ กากวณฺณติสฺส มหาราชา ทสพลสฺส นลาฎธาตุํ คเหตฺวา มหาวาลุกคงคาย ทกฺขิณปเสฺส เสรุ นาม ทหสฺส อเนฺต วราห นาม โสณฺฑิมตฺถเก เจติยํ การาเปตุํ ตุมฺหากํ นิโยเคน วิสฺสกมฺมเทวปุเตฺตน นิมฺมิตैฎฺฐกานิ คเหตฺวา เจติยํ การาเปตฺวา อชฺช ธาตุนิธานํ กโรติฯ ตตฺถ ปูชนตฺถาย หิมวนฺตโต อานีตปุปฺผมิทนฺติ วตฺวา อิโตปิ กุสุมํ คเหตุํ อาคตมฺหา’ติ วทิํสุฯ สโกฺก เตสํ วจนํ สุตฺวา?</p>


<p>อยฺย  ตุมฺหากํ หเตฺถ ปุปฺผานิ จูฬามณิเจติเย ปุเชตฺวา อมฺหากํ อุยฺยานโต ปุปฺผานิ คเหตฺวา คจฺฉถาติ วตฺวา เตหิ สทฺธิํ คนฺตฺวา เตสํ ปุเปฺผหิ จูฬามณิเจติยํ ปูเชสิฯ ตโต ปปญฺจํ น ภวิตพฺพนฺติ สกฺกสฺส นิเวเทสุํฯ ตํ สุตฺวา สโกฺก สามเณรานํ ปญฺจมหาอุยฺยานโต ปาริจฺฉตฺต-โกวิฬาราทีนิ ปุปฺผานิ จ จนฺทนจุณฺณญฺจ คเหตฺวา ทาเปสิฯ สามเณรา ปุปฺผานิ คเหตฺวา เทวโลกโต โอตริตฺวา หิมวนฺตํ ปวิสิตฺวา สุวณฺณมณิปพฺพเต สนฺตจฺฉายาย นสีทิตฺวา ทิวาวิหารํ กตฺวา นกฺขตฺตเวลาย สมฺปตฺตาย มณี คเวสมานา จตฺตาโร มณโย อทฺทสํสุฯ เตสํ เอโก อินฺทนีลมณี, เอโก ปหสฺสรโชติรงฺค มณี, เอโก เวลุริยมณิ, เอโก มสารคลฺลมณิ, จตฺตาโร มณโย จ ทิพฺพปุปฺผานิ จ คเหตฺวา เถรานํ ทเสฺสสุํฯ เถโร? มหาราช, อิเม สามเณรา ปาริจฺฉตฺตกโกวิฬาราทีนิ ปุปฺผานิ จ จนฺทนจุณฺณญฺจ จตฺตาโร มณโย จ คเหตฺวา อาคตา’ติ รโญฺญ อาโรเจสุํฯ</p>


<p>ราชา ตํ สุตฺวา โสมนสฺสชาโต สามเณเร ปญฺจ ปติฎฺฐีเตน วนฺทิตฺวา เตสมาหตมณโย คเหตฺวา มหานนฺท นาม อมจฺจสฺส ทตฺวา เถเรหี สทฺธิํ มหเนฺตน ปริวาเรน เจติยงฺคณํ คนฺตฺวา มณิกรณฺฑเกน ธาตุํ คเหตฺวา อตฺตโน สีเส ธาตุํ ฐเปตฺวา อุปริ เสตจฺฉตฺตํ การาเปตฺวา เจติยํ ติกฺขตฺตุํ ปทกฺขิณํ กตฺวา ปาจีนทฺวาเร ฐีโต? อยํ ทสพลสฺส นลาฎธาตุ อเมฺหหิ การาปิตาย พุทฺธปฎิมาย นลาเฎ อุณฺณโลมาการํ หุตฺวา ปติฎฺฐหตูติ อธิฎฺฐาสิฯ ตสฺส จินฺติตกฺขเณเยว ธาตุ กรณฺฑโต นภมุคฺคนฺตฺวา อากาเส สตฺตตาลปฺปมาเณ ฐตฺวา ฉพฺพณฺณ รํสิโย วิสฺสเชฺชสิฯ ตา รํสิโย กุเฎน อาสิญฺจมานวิลีน สุวณฺณํ วิย อนฺตลิกฺขโต นิกฺขนฺตสุวณฺณรสธารา วิย สกลลงฺกาทีปํ  รํสิชาเลหิ เอโกภาสํ กตฺวา คณฺหิํสุฯ ตสฺมิํ กาเล ยมกปาฎิหาริยสทิสํ ปาฎิหาริยํ อโหสิฯ มหาการุณิกสฺส ภควโต อทิฎฺฐปุพฺพํ ปาฎิหาริยํ ทิสฺวา มหาชนา ตถาคตสฺส รูปกายํ ปจฺจกฺขภุตา วิย อเหสุํฯ</p>


<p>
อทิฎฺฐปุพฺพํ สตฺถุสฺส ปาฎิหีรํ มหาชนา;  
  
ทิสฺวา ปีติปรา ชาตา ปสาทมชฺฌคุํ ชิเนฯ  
</p>
  
<p>
ปูเชสุํ คนฺธมาลญฺจ อลงฺการํ สกํ สกํ;  
  
สเพฺพ วนฺทิํสุ สิรสา-เจติยํ อีทิสํ วรํฯ  
</p>
  
<p>ตสฺมิํ สมาคเม เอโก ปณฺฑิตปุริโส ชินํ โถเมโนฺต เอวมาห?</p>


<p>
นิพฺพุตสฺสาปิ พุทฺธสฺส ยโส ภวติ อีทิโส;  
  
ฐีตสฺส โลกนาถสฺส กีทิสา อาสิ สมฺปทาฯ  
</p>
  
<p>
อนุภาวมิทํ สพฺพํ ปุเญฺญเนว มเหสิโน;  
  
กเรยฺย ญตฺวา ปุญฺญํ ตํ ปเตฺถโนฺต โพธิมุตฺตมํฯ  
</p>
  
<p>ตสฺมิํ กาเล นานารตนวิจิตฺตํ อเนกาลงฺการปติมณฺฑิตํ มหารหํ สมุสฺสิตธชปตากํ นานาวิธกุสุมสมากิณฺณํ อเนกปูชาวิธานํ คเหตฺวา มนุสฺสา ฉณเวสํ คณฺหิํสุฯ อเนกวิธตุริยสงฺฆุฎฺฎํ อโหสิฯ ตสฺมิํ ขเณ เทวตาโย ปุปฺผวสฺสํ วสฺสาเปนฺติฯ มหานุภาวสมฺปนฺนา นาคา ปูชํ กโรนฺติฯ เอวํ สเพฺพ เทวา นาคา มนุสฺสา สาธุการํ เทนฺติ, อโปฺผเฎนฺติ, เวลุเกฺขปํ กโรนฺติ, หตฺถีโน กุญฺจนาทํ นทนฺติฯ อสฺสา ตุฎฺฐิรวํ รวนฺติ, พหลฆน มหาปถวี ยาว อุทกปริยนฺตํ กมฺปิฯ ทิสาสุ วิชฺชุลฺลตา นิจฺฉริํสุฯ สกลลงฺกาทีเป สุมนกูฎาทโย มหานคา กุสุมคณสมากิณฺณา อเหสุํฯ สเพฺพ ชลาสยา ปญฺจวิธ ปทุมสญฺฉนฺตา, เทวตานมนฺตเร มนุสฺสา, มนุสฺสานํ อนฺตเร ยกฺขนาคสุปณฺณาทโย จ อเหสุํฯ ภิกฺขุภิกฺขุนีอุปาสก อุปาสิกา อปริมาณา อเหสุํฯ มหเนฺตน สาธุกาเรน มหา นิโคฺฆเสน สกลลงฺกาทีเป ติพฺพวาตาภิหตสมุโทฺท วิย เอกนินฺนาทํ  เอกนิโคฺฆสํ อโหสิฯ อิมินา ปูชาวิธาเนน ปสาทกภูตมหาชนกายมเชฺฌ ธาตุ ปาฎิหาริยํ ทเสฺสตฺวา อากาสโต โอตริตฺวา พุทฺธปฎิมาย นลาเฎ ปุณฺณจนฺทสสฺสิรีกํ อภิภวนฺตมิว วิโรจมานา ปติฎฺฐาสิฯ</p>


<p>ราชา มหานนฺทนามกสฺส อมจฺจสฺส หตฺถโต เกสธาตุํ คเหตฺวา วิหารเทวิยา ทตฺวา ตฺวํ อิมา เกสธาตุโย ทสพลสฺส อนวโลกิต มตฺถเก ปติฎฺฐาเปหี’ติ อาหฯ สา เกสธาตุโย คเหตฺวา ตเตฺถว ปติฎฺฐหนฺตุ’ติ อธิฎฺฐานํ อกาสิฯ ตสฺมิํ ขเณ เกสธาตุโย กรณฺฑโต นภํ อุคฺคนฺตฺวา มยูรคีวสํกาสนีลรํสิโย วิสฺสเชฺชนฺตี อากาสโต โอตริตฺวา พุทฺธปฎิมาย อุตฺตมเงฺค สิรสฺมิํ ปติฎฺฐหิํสุฯ</p>


<p>ตโต ราชา เถเรน สทฺธิํ ธาตุคพฺภํ ปวิสิตฺวา ทิพฺพจนฺทนจุณฺณสมากิณฺณํ ปาริจฺฉตฺตกโกวิฬาราทิ สุคนฺธปุปฺผสนฺถรํ วิยูหิตฺวา ปภาสมุทยสมากิเณฺณ จตฺตาโร มณิ ปาสาเณ ฐเปสิฯ เตสํ อาโลกาภิภูโต ธาตุคโพฺภ อติวิย วิโรจิตฺถฯ สพฺพนาฎกิตฺถีโย อตฺตโน อตฺตโน อาภรณานิ โอมุญฺจิตฺวา ธาตุคเพฺภเยว ปูเชสุํฯ ตโต ราชา ธาตุนิธานํ กตฺวา พุทฺธรูปสฺส ปาทตเล สีสํ ฐเปตฺวา นิปโนฺน เอวํ ปริเทวิ; มยฺหํ ปิตุปิตามหปรมฺปราคตาธาตุ อชฺช อาทิํ กตฺวา อิโต ปฎฺฐาย วิโยคา ชาตา อหํ ทานิ ตุมฺหากํ อติจิรํ (ฐีตา) รมณียา โรหณชนปทา อาหริตฺวา อิมสฺมิํ ฐาเน ปติฎฺฐาเปสินฺติ วตฺวา สิเนรุ มุทฺธนิ  สมุชฺชลมหาปทีโป วิย ตุเมฺห อิเธว ฐีตาฯ อิทานิ น คมิสฺสาม มยํ ขมถ ภควา’ติ ปริเทวมาโน ธาตุ คเพฺภเยว ปติตฺวา อาห?</p>


<p>
อโห วิโยคํ ทุกฺขํ เม เอตา พาเธนฺติ ธาตุโย;  
  
วตฺวา โส ปริเทวโนฺต ธาตุคเพฺภ สยี ตทาฯ  
</p>
  
<p>
มริสฺสามิ โน คมิสฺสํ อยฺยํ หิตฺวา อิเธว’หํ;  
  
ทุลฺลภํ ทสฺสนํ ตสฺส สํสาเร จรโต มมา’ติฯ  
</p>
  
<p>วตฺวา ปริเทวโนฺต นิปชฺชิฯ ตสฺส ปน ภิกฺขุสงฺฆสฺส อนฺตเร สหเทโว นาม เถโร ราชานํ ธาตุคเพฺภ โรทมานํ นิปนฺนํ ทิสฺวา กิมชฺฌาสโย เอตสฺสา’ติ เจโตปริยญาเณน สมนฺตาหริตฺวา อิธ นิปโนฺน มริสฺสามี’ติ นิปนฺนภาวํ ชานิตฺวา อิทฺธิยา สํสรํ ปิยรูปํ มาเปตฺวา ธาตุคพฺภโต ตํ พหิ อกาสิฯ</p>


<p>
(อิทฺธิยา โส วสิปโตฺต ฉฬภิโญฺญ วิสารโท;  
  
ตํ ขณเญฺญว สปฺปโญฺญ ราชานํ ตํ พหิํ อกาฯ)  
</p>
  
<p>ตโต ปฐมานีตโชติรงฺค ปาสาณํ ธาตุคพฺภสฺส อุปริ วิตานํ วิย ฐเปตฺวา อรหนฺตา? ธาตุคโพฺภ สมนฺตโต จตุรสฺสมญฺจํ วิย เอกฆโน โหตุฯ ธาตุ คเพฺภ คนฺธา มา สุสฺสนฺตุ, ปุปฺผานิ มา มิลายนฺตุ, รตนานิ มา วิวณฺณา โหนฺตุ, ปูชนียภณฺฑานิ มา นสฺสนฺตุ, ปจฺจตฺถิกปจฺจามิตฺตานํ โอกาโส วา วิวโร วา มา โหตุ’ติ อธิฎฺฐหิํสุฯ ตโต ราชา ธาตุโย มหนฺตํ ปูชํ กตฺวา มงฺคลเจติเย จตุรสฺสโกฎฺฐกํ อติมโนรมํ ฉตฺตกมฺมญฺจ เกลาสกูฎํ วิย สุธากมฺมญฺจ วาลุกปาทโต ปฎฺฐาย สพฺพญฺจ กตฺตพฺพํ กมฺมํ นิฎฺฐาเปสิฯ โส ปน เสต นิมฺมลจนฺทรํสิ วิย อุทกพุพฺพุฬเกลาสกูฎปฎิภาโค ฉตฺตธโร  อจลปฺปติฎฺฐิโต สุชนปฺปสาทโก อญฺญติตฺถีย มทฺทนกโร มงฺคลถูโป วิโรจิตฺถฯ</p>


<p>
วิลาสมาโน อฎฺฐาสิ โตสยโนฺต มหาชเน;  
  
มงฺคลเกลาสถูโป อจโล สุปฺปติฎฺฐิโตฯ  
</p>
  
<p>
สุชนปฺปสาทนกโร ติตฺถิยทิฎฺฐิมทฺทโน;  
  
ภวิ สทฺธากโร เสโฎฺฐ สพฺพชนปสาทโกฯ  
</p>
  
<p>
เจติโย ปวโร โลเก มหาชนนิเสวิโต;  
  
ธชปุปฺผสมากิโณฺณ สทา ปูชารโห ภวิฯ  
</p>
  
<p>
พหู ชนา สมาคมฺม นานา เทสา สมาคตา;  
  
ปูเชสุํ ตํ มหาถูปํ สพฺพทาปิ อตนฺทิตาฯ  
</p>
  
<p>
อีทิโส ปติรูปวาโส โส เทโส ทุลฺลโภ ภเว;  
  
อปฺปมตฺตา สทา สนฺตา วินาถ กุสลํ พหุนฺติฯ  
</p>
  
<p>ราชา กปฺปาสิกสุขุมวเตฺถน มหารหํ เจติยํ เวเฐตฺวา, สิริวฑฺฒนํ นาม มหาโพธิํ ปติฎฺฐเปตฺวา ตตฺถ โพธิฆรญฺจ การาเปตฺวา ติภูมกํ อุโปสถาคารํ การาเปตฺวา รตฺติฎฺฐาน ทิวาฎฺฐานาทีนิ กตฺวา สพฺพํ วิหาเร กตฺตพฺพํ กาเรสิฯ เอตฺตกํ การาเปตฺวา วิหารํ ทกฺขิโณทกํ ทสฺสามี’ติ จิเนฺตตฺวา อสีติสหสฺสมตฺตานํ ภิกฺขูนํ สตฺตทิวสานิ นานาวิธ สูปวฺยญฺชเนหิ มหาทานํ ทตฺวา สตฺตเม ทิวเส มหาภิกฺขุ สงฺฆสฺส ติจีวรตฺถาย วตฺถานิ ทาเปตฺวา ปาโตว ปาตราสภตฺตํ ภุญฺชิตฺวา เถรสฺส สนฺติกํ คนฺตฺวา วนฺทิตฺวา เอกมนฺตํ ฐีโต เอวมาห? อยฺยา, จาตุทฺทสิเก มหาภิกฺขุสงฺฆสฺส ทกฺขิณํ ทาตุมิจฺฉามี’ติฯ โส ปนายสฺมา เอวมาห; อุปกฎฺฐ ปุณฺณมายํ อุโปสถทิวเส อสฺสยุชนกฺขเตฺตน ทกฺขิณํ ธาตุํ ภทฺทกนฺติฯ โส เถรสฺส วจนํ สุตฺวา ปญฺจปติฎฺฐิเตน เถรํ วนฺทิตฺวา โสมนคเร อตฺตโน ภคินิํ เทวิํ กเถสิ? ภคินิ, ทสพลสฺส นลาฎธาตุํ นิทหิตฺวา มงฺคลมหาเจติยานุรูปํ  ปาสาทํ อลงฺกตทฺวารฎฺฎาลกโตรณํ เสต วตฺถ อเนกธชสมากิณฺณํ วิหารญฺจ การาเปตฺวา ทกฺขิณํ ทสฺสามี’ติ อยฺยสฺส กเถสิํฯ โส ปนายสฺมา; อุปกฎฺฐ ปุณฺณมาย อุโปสถทิวเส ทาตุํ ยุตฺตนฺติ อาหา’ติฯ เทว, กิํ กเถสิ, อยฺยสฺส กถีตนิยาเมเนว อุปกฎฺฐ ปุณฺณมาย อุโปสถทิวเส ทกฺขิณํ เทหี’ติ อาหฯ โส ตสฺสา กถํ สุตฺวา โสมนสฺสปโตฺต สาธุ ภเทฺท’ติ สมฺปฎิจฺฉิตฺวา โสมนคเร วิหรโนฺต, อุปกฎฺฐ ปุณฺณมาย อุโปสเถ สมฺปเตฺตเยว อชฺชุโปสโถ’ติ ญตฺวา คิริอภยํ ปโกฺกสาเปตฺวา, ตาต เสฺว ทกฺขิณํ ทาตพฺพํ ตฺวํ เสนงฺคํ อลงฺกริตฺวา เสฺว อเมฺหหิ สทฺธิํ เอหี’ติ วตฺวา เสรุนคเร สิวรโญฺญ โลณนคเร มหานาครโญฺญ ปณฺณํ ปหิณีฯ เสฺว ตุมฺหากํ หตฺถิอสฺสรถปตฺตาทีนิ สุวณฺณาลงฺกาเรหิ อลงฺกริตฺวา เสฺว อเมฺหหิ สทฺธิํ ฉณ เวสํ คาหาเปตฺวา อยฺยสฺส ติสฺสเตฺถรสฺส ทกฺขิณํ ทียมานํ สโมสรนฺตุติฯ เต ปน ราชาโน สาสนํ สุตฺวา อตฺตโน อตฺตโน วิภวานุรูเปน หตฺถิอสฺสรถปตฺตาทีนิ อลงฺกริตฺวา คนฺธปญฺจงฺคุลิกํ ทตฺวา สุวณฺณมาลาทีนิ ปิลนฺธาเปตฺวา มหา โคเณปิ ตเถว อลงฺกริตฺวา สิเงฺคสุ สุวณฺณกญฺจุกํ (ปฎิ) มุญฺจาเปตฺวา อมจฺจคหปติ-พฺราหฺมณปุตฺต-อชโคปก-ขุชฺชวามนก-เสนาปติอาทโย จ วิจิตฺตวตฺถานิ นิวาเสตฺวา นานาวิธวิเลปนานิ วิลิเมฺปตฺวา อาคนฺตฺวา รโญฺญ ทสฺสยิํสุฯ ราชาปิ จตุรงฺคินิยา เสนาย ปริวุโต อลงฺกตหตฺถิกฺขนฺธํ อารุหิฯ เสสราชาโน จ อตฺตโน อตฺตโน เสนเงฺคหิ ปริวาเรตฺวา หตฺถิกฺขเนฺธ นิสีทิตฺวา ราชานํ มเชฺฌ กตฺวา วามทกฺขิณปสฺสโต นมสฺสมานา นิกฺขมิํสุฯ ตสฺส ปน คมนํ อชาตสตฺตุโน ตถาคตสฺส ทสฺสนตฺถาย ชีวกมฺพวนคมนํ วิย ติํสโยชนปฺปมาณํ เอราวณหตฺถิกฺขนฺธํ อารุหิตฺวา ทฺวีสุ เทวโลเกสุ เทเวหิ ปริวาเรตฺวา สกฺกสฺส เทวานมินฺทสฺส นนฺทนวนคมนกาโล วิย จ อโหสิฯ โส วฑฺฒมาสกจฺฉายาย  สมฺปตฺตาย โสมนครโต นิกฺขมิตฺวา เสรุทหสฺส อเนฺต นานาวิธ อลงฺกตปฎิยตฺตนาฎกิตฺถีนํ ปญฺจงฺคิกตุริยํ ปคฺคณฺหาปยมาโน อฎฺฐาสิฯ</p>


<p>มหาปถวี ภิชฺชมานา วิย ปพฺพตา ปริวตฺตมานา วิย มหาสมุโทฺท (ถลํ) อวตฺถริตฺวา ภิชฺชมานกาโล วิย จ อโหสิฯ พฺราหฺมณา ชยมุขมงฺคลิกา โสตฺถิ วจนํ วทิํสุฯ สพฺพาลงฺการปติมณฺฑิตา นาฎกิตฺถิโย ปญฺจงฺคิกตุริยํ ปวตฺตยิํสุฯ มหาชโน เวลุเกฺขปสหสฺสานิ ปวเตฺตสิฯ ตโต ราชา พหู คนฺธทีปธูปาทโย คาหาเปตฺวา อุฎฺฐาย เสนาย ปริวุโต เถรสฺส วสนฎฺฐานํ ปวิสิตฺวา เถรํ วนฺทิตฺวา นิสิโนฺน อาห? อยฺย ราชาโน จ สมฺปิณฺฑิตฺวา ทกฺขิโณทกสฺส ทียมานสฺส กาโล’ติฯ เถโร ตสฺส กถํ สุตฺวา ภทฺทกํ มหาราชา’ติ สมฺปฎิจฺฉิฯ ตสฺมิํ ทกฺขิโณทกสฺส ทานทิวเส นานาวิธวิจิตฺตมณิทณฺฑเกสุ นานาวิธ ธชปตากาทีนิ พนฺธาเปตฺวา สมุสฺสิตานิ อเหสุํฯ ปุริมาที ทิสาสุ มนุญฺญวาตา วายิํสุฯ ตถา มหารํสิชาลสมุชฺชลิโต สหสฺสรํสิภากโร อตฺถงฺคโต อโหสิฯ วิปฺผุริตกิรณรชธูมราหุอพฺภาทีหิ อุปโรเธหิ วิรหิโต ตาราคณปริวุโต ปุณฺณจโนฺท สมุชฺชลรชตมยํ อาทาสมณฺฑลํ วิย ปาจีนทิสโต สมุคฺคโตฯ ตสฺมิํ ขเณ ทณฺฑทีปิกาทโย สมุชฺชลาเปสุํฯ มหามงฺคลเจติยํ ปน ชาติสุมนมาลาทาเมน ปริกฺขิปิตฺวา เอกมาลาคุณํ วิย อลงฺกริฯ ยถา ตาราคณปริวุโต ปุณฺณจโนฺท ตถา ปทีปมาลาลงฺกโต มหาเจติโย อติวิย วิโรจติฯ สกล ลงฺกาทีเป ปน สเพฺพ รุกฺขาปิ วิจิตฺตธเชน อลงฺกตา วิย อกาลผลปลฺลเวหิ วิจิตฺตา อเหสุํฯ มหาสมุทฺทโลณสาคราทโย’ปิ ปญฺจวิธปทุมสญฺฉนฺนา อเหสุํฯ</p>


<p>
วิจิตฺรวตฺถาภรเณหิ สเพฺพ,  
  
อลงฺกตา เทวสมานวณฺณา;  
  
อเนกสงฺขฺยา สุมนา ปตีตา,  
  
ชนา สมนฺตา ปริวารยิํสุฯ  
</p>
  
<p>
สเพฺพว  
อุชฺชลาเปสุํ ทณฺฑทีปํ มโนรมํ;  
  
สกลมฺปิ อิทํ ทีปํ อาสิ โอภาสิตํ ตทาฯ  
</p>
  
<p>
ตาราคณสมากิโณฺณ ปุณฺณจโนฺทว โชตยี;  
  
สารเท นภมชฺฌมฺหิ ฐิโต รุจิรรํสิยาฯ  
</p>
  
<p>
ตถา อยํ ถูปวโร สุปฺปภาโส อลงฺกโต;  
  
มาลาปทีปมชฺฌมฺหิ ภาติ ภุติลกุตฺตโมฯ  
</p>
  
<p>
สเพฺพ’ปิ ปาทปา อสฺส ลงฺกาทีปสฺส สพฺพโส;  
  
ธเชหิ’ว สมากิณฺณา อาสุํ ปุปฺผผลนฺททาฯ  
</p>
  
<p>
สเจตนา ยถา สเพฺพ อกา ปูชํ อกา ตทา;  
  
ตถา อเจตนา สเพฺพ อกา ปูชํ อนปฺปกํฯ  
</p>
  
<p>เยภุเยฺยน ภุมเฎฺฐ เทเว อุปาทาย ยาว อกณิฎฺฐกา เทวา พฺรหฺมา ทิพฺพมาลาปาริจฺฉตฺตกโกวิฬารจนฺทนจุณฺณํ คเหตฺวา อาคตาเทวาติ วา มนุสฺสาติ วา ชานิตุํ อสโกฺกนฺติฯ อุกฺกฎฺฐมหาสมาคโม อโหสิฯ ตสฺมิมฺปิ ทิวเส มหาปถวิ อากาสยุคนฺธรจกฺกวาฬปพฺพตุตฺตมาทโย กมฺปิํสุฯ ตํ ทิสฺวา ราชา อติวิย โสมนสฺสปฺปโตฺต เถเร จ อวเสส มหามตฺตาทโย สนฺนิปาเตตฺวา นาฎกาทโย จ คเหตฺวา, อิทาเนวาหํ วิหารทกฺขิณํ ทสฺสามิ’ติ เจติยงฺคณํ อคมาสิฯ เถโรปิ ภิกฺขุสงฺฆํ คเหตฺวา เจติยงฺคเณ อลงฺกตมณฺฑเป นิสีทิฯ ราชา วาสิตคโนฺธทกสุวณฺณภิงฺการํ คเหตฺวา อุทกํ เถรสฺส หเตฺถ อาสิญฺจิตฺวา ทกฺขิณํ อทาสิฯ ทตฺวา จ ปน เอวมาห; อยฺยา เอสา ธาตุ มยฺหํ ปิตามหวํเสน อาคตาฯ อิทานิ อมฺหากํ อติรุจิรรมณิยา โรหณชนปทา อาหริตฺวา สุวเณฺณน ธาตุคพฺภํ, สตฺตรตเนน ธาตุมณฺฑปํ การาเปตฺวา ตสฺมิํ สุวณฺณมยํ พุทฺธปฎิมํ นิสีทาเปตฺวา อมฺหากํ ทสพลสฺส นลาฎธาตุํ  นิทหิตฺวา อยฺยสฺส จีวราทีนมตฺถาย อิทานิ โสฬสคามวรานิ ทสฺสามิ’ติ คามวรานิ ทตฺวา สมนฺตโต ติคาวุตปฺปมาเณ เสรุทเห เภริํ จราเปตฺวา อารามิกํ กตฺวา อาห? ภเนฺต, ตุมฺหากํ มยา ทินฺนโสฬสคามํ อเชฺชว คนฺตพฺพํฯ คนฺตฺวา จ ปน อเชฺชว ปริคฺคหํ กโรถาติ วตฺวา ตเตฺถว วาสุปคโต ปุน ทิวเส สมาคนฺตฺวา สตฺตาหํ มหาทานํ ทตฺวา สตฺตเม ทิวเส มหาภิกฺขุสงฺฆสฺส ตีจีวรปฺปโหนกสาฎกํ ปณีตํ โภชนํ ทตฺวา เถรสฺส สนฺติกํ อาคโต, อยฺย วิหาเร กตฺตพฺพํ อปริหาเปตฺวา มยา กตํ, เคหํ คมิสฺสามีติ (นิเวเทสิ)ฯ เถโร ตสฺส กถํ สุตฺวา สาธุ มหาราชาติ สมฺปฎิจฺฉิฯ</p>


<p>โส ปน เจติยสฺส ปูชนตฺถาย ปุปฺผารามํ การาเปตฺวา มาลาการานํ ปริพฺพยํ ทาเปสิฯ ตถา เภริวาทกนาฎกานมฺปิ วิหารสีมเนฺต สุวณฺณนงฺคเลน ปริจฺฉินฺทิตฺวา อารามิกานมฺปิ คามํ การาเปสิฯ ภิกฺขุสงฺฆสฺส เวยฺยาวจฺจตฺถาย อตฺตโน สนฺติเก ปญฺจสตอมจฺจธีตโร ตตฺตเก อมจฺจปุเตฺต ทาสทาสิโย จ ทตฺวา ปริพฺพยตฺถาย เตสํ เตสํ ปญฺจสตสหสฺสกหาปเณ จ ทาเปสิฯ ภิกฺขุสงฺฆสฺส จ ธาตุปุชนตฺถาย โสฬสสหสฺสํ กหาปณํ ทาเปสิฯ</p>


<p>ตโต คิริอภยํ ปโกฺกสาเปตฺวา, ตาต ตุเมฺห อิเธว นิจฺจํ วสถฯ อมฺหากํ วิหาเร จ อารามิเกสุ จ อเยฺยสุ จ อปฺปมโตฺต โหหีติ โอวทิตฺวา สพฺพํ ตสฺส นิยฺยาเทสิฯ เถโร ตสฺส เอวมาห? มหาราช สมนฺตโต มหาสีมํ พนฺธิตพฺพนฺติฯ พนฺธถ ภเนฺตติ วุเตฺต? มหาราช อกิตฺติเตน นิมิเตฺตน สีมํ พนฺธิตุํ นสกฺกา, วิหารสฺส ปาจีน ปจฺฉิมุตฺตรทกฺขิณโต มหาสีมํ พนฺธนาย นิมิตฺตํ สลฺลเกฺขตฺวา เทหิ, มยํ สีมํ พนฺธิสฺสามาติ อาหฯ ราชา ตุโฎฺฐ สตฺต อมเจฺจ สพฺพาลงฺกาเรน อลงฺกริตฺวา สีมานิมิตฺตํ กิเตฺตตฺวา อาคมนตฺถํ  เปเสสิฯ เต ปน สตฺต อมจฺจา จตุสุ ทิสาสุ นิมิตฺตํ สลฺลเกฺขตฺวา ปเณฺณ ลิขิตฺวา อาหริตฺวา รโญฺญ อทํสุฯ ราชา เอเกกํ สตกหาปณํ ทตฺวา จตุสุ ทิสาสุ อารกฺขํ ทาเปตฺวา สีมํ พนฺธนฺตูติ มหาภิกฺขุสงฺฆสฺส นิเวเทสิฯ อถ เถโร ภิกฺขุสงฺฆปริวุโต เจติยงฺคเณ นิสีทิตฺวา วปฺปมาสกาฬปกฺขทฺวาทสทิวเส สีมํ พนฺธิตฺวา นิฎฺฐเปสิฯ</p>


<p>ตตฺถ สีมานิมิตฺตํ เอวํ ชานิตพฺพํ; ปุริมาย ทิสาย สิคาล ปาสาณํ คโตฯ ตโต มจฺฉเสลคามสฺส วาม ปเสฺสน โกฎสีมา นาม คามเกฺขตฺตํ วิสฺสเชฺชตฺวา คณทฺวารคามํ คโตฯ จิตฺตวาปิยา อุตฺตรวาน โกฎิโต วรคามเกฺขเตฺต ปิฎฺฐิปาสาณํ คโตฯ ตโต สาลิกํ นาม มธุกรุเกฺข ฐีตปาสาณถูปสฺส คโตฯ ตโต วุตฺติก นาม วาปิยา ทกฺขิณวาน โกฎิโต กณิการ เสลสฺส คโตฯ ตโต ฉนฺนชฺฌาปิตเสลสฺส คโตฯ ตโต กุกฺกุฎสิว นาม อุปาสกสฺส มธุกรุเกฺข ฐีตํ ถูปํ คโตฯ ตโต โสณฺฑํ นาม เสลํ คโตฯ ตโต สพรํ นาม ปาสาณํ คโตฯ ตโต เอลาลติตฺถสฺส คโตฯ ตโต โสพฺภ มชฺฌิเมน คนฺตฺวา อสฺสพนฺธนํ นาม ฐานํ คโตฯ ตโต ปาสาณสฺส มตฺถเก อุทก กากํ นาม นิโคฺรธํ คโตฯ โส รุโกฺข อุทก กากานํ วุสิต ภาเวน เอวํ นาม ชาโตฯ ตโต ตมฺพติตฺถํ นาม คนฺตา มหาจาริกสฺสนาม ถูปมคฺคสฺส คโตฯ  ตโต อสฺสมณฺฑลปิฎฺฐิํ คโตฯ ตโต มหา กทมฺพ ปเสฺส ฐีตํ ปาสาณถูปํ คโตฯ ตโต มหา ราชุวาปิยา อุตฺตรโกฎิยา ฐีตํ มหานิโคฺรธรุกฺขํ คโตฯ ตโต มหาวนปิฎฺฐิํ คโตฯ ตโต โลณสาครสฺส อเนฺต รชตเสลํ คโตฯ ปุน อาวตฺติตฺวา สิคาล ปาสาเณเยว ฐีโตฯ อิมํ เอตฺตกํ ปเทสํ สมนฺตโต ปริจฺฉินฺทาเปตฺวา ราชา อทาสิฯ วิหารสฺส พหู อารามิเก จ (เตสํ) วิวิธานิ อุปกรณานิ (จ) ทาเปตฺวา สเพฺพ ปาการโตรณาทโย การาเปตฺวา วิหารํ นิฎฺฐาเปตฺวา โรหณเมว คโตฯ</p>


<p>
ราชา ปสนฺนหทโย มหาปุโญฺญ มหาพโล;  
  
กาเรตฺวา อุตฺตมํ ถูปํ กญฺจนคฺฆีก โสภิตํฯ  
</p>
  
<p>
พนฺธาเปตฺวา ตโต สีมํ วฎฺฎคามญฺจ โสฬส;  
  
ทตฺวา อารามิกานญฺจ สพฺพุปกรณานิ จฯ  
</p>
  
<p>
ตโต โส โรหณํ คนฺตฺวา มหาเสนาปุรกฺขโต;  
  
วิหารเทวิยา สทฺธิํ โมทมาโน วสี ตหิํฯ  
</p>
  
<p>เถโร ปน ตเตฺถว วิหรโนฺต โย อิมสฺมิํ วิหาเร วสโนฺต ตถาคตสฺส เอกคนฺธกุฎิยํ วุโตฺถ วิย ภวิสฺสตีติ ขฺยากริตฺวา ตโต ปฎฺฐาย สีลาจารสมาธิสมาปตฺติปฎิลทฺธชฬภิญฺญาปฎิสมฺภิทปฺปเตฺตหิ ขีณาสเวหิ ปริวาเรตฺวา สพฺพ พุทฺธคุณํ อนุสฺสรโนฺต จิรํ วสิตฺวา ตเตฺถว อนุปาทิเสสาย นิพฺพานธาตุยา ปรินิพฺพายิฯ</p>


<p>
อเนกคุณสมฺปโนฺน  
ติสฺสเตฺถโร พหุสฺสุโต;  
  
ชนานํ สงฺคหํกตฺวา นิพฺพุโต โส อนาสโวฯ  
</p>
  
<p>
เถราปิ เต สีลสมาธิยุตฺตา,  
  
พหุสฺสุตา สาธุคุณาภิรามา;  
  
ปญฺญาปภาวายุปฺปนฺนจิตฺตา,  
  
คุณากรา ตานยุตา ชนานํฯ  
</p>
  
<p>
ปหีนภวสํสารา ปภินฺนปฎิสมฺภิทา;  
  
นามรูปํ สมาสโนฺต เปสลา ฉินฺนพนฺธนาฯ  
</p>
  
<p>
สตฺตานํ อุตฺตมํ สนฺติํ กตฺวา จ ชนสงฺคหํ;  
  
นิพฺพุตา เต มหาปญฺญา ปทีโปจ สุมานสาฯ  
</p>
  
อิติ อริยชนปฺปสาทนตฺถาย กเต ธาตุวํเส  
</p>
  
ธาตุนิธานาธิกาโร นาม  
</p>
  
ปญฺจโม ปริเจฺฉโทฯ  
</p>
  
<p>อิมินา  การาปิตวิหารา กเถตพฺพา; วิหารเทวีมหาวิหารํ, ฉาตปพฺพต วิหารํ, สมุทฺทวิหารํ, จิตฺตลปพฺพตวิหารํ, ภทฺทปาสาณทฺวารวิหารํ, อจฺฉคลฺล วิหารํ, โกฬมฺพติสฺสปพฺพตวิหารํ, คณวิหารํ, กาลกวิหารํ, ทุกฺขปาลก วิหารํ, อุจฺจงฺคณวิหารํ, โกฎิติสฺสวิหารํ, ตสฺส ปน เอกนามํ กตฺวา การาปิเต มหาคาเม ติสฺสมหาวิหาราทิํ กตฺวา เอกสตอฎฺฐวีสวิหารานิ กตานิ อเหสุํฯ</p>


<p>
อฎฺฐวีสเอกสตวิหารญฺจ มหารหํ;  
  
วิหารเทวิยา สทฺธิํ การาเปสิ มหายโสฯ  
</p>
  
<p>ตโต ปฎฺฐาย ราชา มหาทานํ ทตฺวา ปุญฺญานิ กตฺวา ตโต จุโต เทวโลเก นิพฺพตฺติฯ</p>


<p>
กตฺวานิ ปุญฺญกมฺมานิ อเนกานิ มหายโส;  
  
อตฺถํ ชนสฺส กตฺวาน คนฺตฺวาน ตุสิตํ ปุรํฯ  
</p>
  
<p>
โส ตตฺถ ทิพฺพสมฺปตฺติํ จีรํ ภุญฺชิย นนฺทิโต;  
  
มหาวีภวสมฺปโนฺน เทวตานํ ปุรกฺขโตฯ  
</p>
  
<p>
ตมฺปิ สมฺปตฺติโมหาย ชีววโลเก มโนรเม;  
  
โลกุตฺตรํ สิวํ เขมํ อิจฺฉโนฺต อาคมิสฺสติฯ  
</p>
  
<p>โส ตโต จุโต ชมฺพุทีเป นิพฺพตฺติตฺวา เมเตฺตยฺย ภควโต ปิตา สุพฺรหฺมา นาม ภวิสฺสติฯ วิหารเทวี ตเสฺสว มาตา พฺรหฺมวตี นาม พฺราหฺมณี ภวิสฺสติฯ อภยคามณีกุมาโร ตเสฺสว เมเตฺตยฺยสฺส ภควโต ปฐมคฺคสาวโก ภวิสฺสติฯ กนิโฎฺฐ สทฺธาติโสฺส ทุติยคฺคสาวโก ภวิสฺสติฯ</p>

</p>

</p>


<p>
อเนน  
ปุญฺญกเมฺมน สํสรโนฺต ภวาภเว;  
  
สพฺพตฺถ ปณฺฑิโต โหมี สาริปุโตฺตว ปญฺญวาฯ  
</p>
  
<p>
อริเมทสฺส พุทฺธสฺส ปพฺพชิตฺวาน สาสเน;  
  
นิพฺพานํ ปาปุณิตฺวาน มุเญฺจมิ ภวพนฺธนาฯ  
</p>
  
<p>
อเนน เม สพฺพภวาภเว’หํ,  
  
ภเวยฺยเมกนฺตปรานุกมฺปี;  
  
กุลี พลี เจว สตี มตี จ,  
  
กวีหิสเนฺตหิ สทา สมงฺคีฯ  
</p>
  
ปญฺญาวนฺตานํ อโคฺค ภวตุฯ  
</p>
  
  
  
  
  