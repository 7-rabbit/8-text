<h1>๗. ลกฺขณสุตฺตํ</h1>
<h3>ทฺวตฺติํสมหาปุริสลกฺขณานิ</h3>
<p> เอวํ     เม สุตํ – เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ตตฺร โข ภควา ภิกฺขู อามเนฺตสิ – ‘‘ภิกฺขโว’’ติฯ ‘‘ภทฺทเนฺต’’ติ  เต ภิกฺขู ภควโต ปจฺจโสฺสสุํฯ ภควา เอตทโวจ –</p>


<p> ‘‘ทฺวตฺติํสิมานิ, ภิกฺขเว, มหาปุริสสฺส มหาปุริสลกฺขณานิ, เยหิ สมนฺนาคตสฺส มหาปุริสสฺส เทฺวว คติโย ภวนฺติ อนญฺญาฯ สเจ อคารํ อชฺฌาวสติ, ราชา โหติ จกฺกวตฺตี ธมฺมิโก ธมฺมราชา จาตุรโนฺต วิชิตาวี ชนปทตฺถาวริยปฺปโตฺต สตฺตรตนสมนฺนาคโตฯ ตสฺสิมานิ สตฺต รตนานิ ภวนฺติ; เสยฺยถิทํ, จกฺกรตนํ หตฺถิรตนํ อสฺสรตนํ มณิรตนํ อิตฺถิรตนํ คหปติรตนํ ปริณายกรตนเมว สตฺตมํฯ ปโรสหสฺสํ โข ปนสฺส ปุตฺตา ภวนฺติ สูรา วีรงฺครูปา ปรเสนปฺปมทฺทนาฯ โส อิมํ ปถวิํ สาครปริยนฺตํ อทเณฺฑน อสเตฺถน ธเมฺมน อภิวิชิย อชฺฌาวสติฯ สเจ โข ปน อคารสฺมา อนคาริยํ ปพฺพชติ, อรหํ โหติ สมฺมาสมฺพุโทฺธ โลเก วิวฎฺฎจฺฉโท ฯ</p>


<p> ‘‘กตมานิ จ ตานิ, ภิกฺขเว, ทฺวตฺติํส มหาปุริสสฺส มหาปุริสลกฺขณานิ, เยหิ สมนฺนาคตสฺส มหาปุริสสฺส  เทฺวว คติโย ภวนฺติ อนญฺญา? สเจ อคารํ อชฺฌาวสติ, ราชา โหติ จกฺกวตฺตี…เป.… สเจ โข ปน อคารสฺมา อนคาริยํ ปพฺพชติ, อรหํ โหติ สมฺมาสมฺพุโทฺธ  โลเก วิวฎฺฎจฺฉโทฯ</p>


<p>‘‘อิธ, ภิกฺขเว, มหาปุริโส สุปฺปติฎฺฐิตปาโท โหติฯ ยมฺปิ, ภิกฺขเว, มหาปุริโส สุปฺปติฎฺฐิตปาโท โหติ, อิทมฺปิ, ภิกฺขเว, มหาปุริสสฺส มหาปุริสลกฺขณํ ภวติฯ</p>


<p>‘‘ปุน  จปรํ, ภิกฺขเว, มหาปุริสสฺส เหฎฺฐาปาทตเลสุ จกฺกานิ ชาตานิ โหนฺติ สหสฺสารานิ สเนมิกานิ สนาภิกานิ สพฺพาการปริปูรานิ ฯ ยมฺปิ , ภิกฺขเว, มหาปุริสสฺส เหฎฺฐาปาทตเลสุ จกฺกานิ ชาตานิ โหนฺติ สหสฺสารานิ สเนมิกานิ สนาภิกานิ สพฺพาการปริปูรานิ, อิทมฺปิ, ภิกฺขเว, มหาปุริสสฺส มหาปุริสลกฺขณํ ภวติฯ</p>


<p>‘‘ปุน จปรํ, ภิกฺขเว, มหาปุริโส อายตปณฺหิ โหติ…เป.… ทีฆงฺคุลิ โหติ… มุทุตลุนหตฺถปาโท โหติ… ชาลหตฺถปาโท โหติ… อุสฺสงฺขปาโท โหติ… เอณิชโงฺฆ โหติ… ฐิตโกว อโนนมโนฺต อุโภหิ ปาณิตเลหิ ชณฺณุกานิ ปริมสติ ปริมชฺชติ… โกโสหิตวตฺถคุโยฺห โหติ… สุวณฺณวโณฺณ โหติ กญฺจนสนฺนิภตฺตโจ… สุขุมจฺฉวิ โหติ, สุขุมตฺตา ฉวิยา รโชชลฺลํ กาเย น อุปลิมฺปติ… เอเกกโลโม  โหติ, เอเกกานิ โลมานิ โลมกูเปสุ ชาตานิ… อุทฺธคฺคโลโม โหติ, อุทฺธคฺคานิ โลมานิ ชาตานิ นีลานิ อญฺชนวณฺณานิ กุณฺฑลาวฎฺฎานิ  ทกฺขิณาวฎฺฎกชาตานิ  … พฺรหฺมุชุคโตฺต โหติ… สตฺตุสฺสโท โหติ… สีหปุพฺพทฺธกาโย โหติ… จิตนฺตรํโส  โหติ… นิโคฺรธปริมณฺฑโล โหติ, ยาวตกฺวสฺส กาโย ตาวตกฺวสฺส พฺยาโม ยาวตกฺวสฺส พฺยาโม ตาวตกฺวสฺส กาโย… สมวฎฺฎกฺขโนฺธ โหติ… รสคฺคสคฺคี โหติ… สีหหนุ โหติ… จตฺตาลีสทโนฺต โหติ … สมทโนฺต โหติ… อวิรฬทโนฺต โหติ… สุสุกฺกทาโฐ โหติ… ปหูตชิโวฺห โหติ… พฺรหฺมสฺสโร โหติ กรวีกภาณี… อภินีลเนโตฺต โหติ… โคปขุโม โหติ… อุณฺณา ภมุกนฺตเร ชาตา โหติ, โอทาตา มุทุตูลสนฺนิภาฯ ยมฺปิ, ภิกฺขเว, มหาปุริสสฺส อุณฺณา ภมุกนฺตเร ชาตา โหติ, โอทาตา มุทุตูลสนฺนิภา, อิทมฺปิ, ภิกฺขเว, มหาปุริสสฺส มหาปุริสลกฺขณํ ภวติฯ</p>


<p>‘‘ปุน  จปรํ, ภิกฺขเว, มหาปุริโส อุณฺหีสสีโส โหติฯ ยมฺปิ, ภิกฺขเว, มหาปุริโส อุณฺหีสสีโส โหติ, อิทมฺปิ, ภิกฺขเว, มหาปุริสสฺส มหาปุริสลกฺขณํ ภวติฯ</p>


<p>‘‘อิมานิ โข ตานิ, ภิกฺขเว, ทฺวตฺติํส มหาปุริสสฺส มหาปุริสลกฺขณานิ, เยหิ สมนฺนาคตสฺส มหาปุริสสฺส เทฺวว คติโย ภวนฺติ อนญฺญาฯ สเจ  อคารํ อชฺฌาวสติ, ราชา โหติ จกฺกวตฺตี…เป.… สเจ โข ปน อคารสฺมา อนคาริยํ ปพฺพชติ, อรหํ โหติ สมฺมาสมฺพุโทฺธ โลเก วิวฎฺฎจฺฉโทฯ</p>


<p>‘‘อิมานิ โข, ภิกฺขเว, ทฺวตฺติํส มหาปุริสสฺส มหาปุริสลกฺขณานิ พาหิรกาปิ อิสโย  ธาเรนฺติ, โน จ โข เต ชานนฺติ – ‘อิมสฺส กมฺมสฺส กฎตฺตา อิทํ ลกฺขณํ ปฎิลภตี’ติฯ</p>


<h3>(๑) สุปฺปติฎฺฐิตปาทตาลกฺขณํ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน ทฬฺหสมาทาโน อโหสิ กุสเลสุ ธเมฺมสุ, อวตฺถิตสมาทาโน กายสุจริเต วจีสุจริเต มโนสุจริเต ทานสํวิภาเค สีลสมาทาเน อุโปสถุปวาเส มเตฺตยฺยตาย เปเตฺตยฺยตาย สามญฺญตาย  พฺรหฺมญฺญตาย กุเล เชฎฺฐาปจายิตาย อญฺญตรญฺญตเรสุ จ อธิกุสเลสุ ธเมฺมสุ ฯ โส ตสฺส กมฺมสฺส กฎตฺตา อุปจิตตฺตา อุสฺสนฺนตฺตา วิปุลตฺตา กายสฺส เภทา ปรํ มรณา สุคติํ สคฺคํ โลกํ อุปปชฺชติฯ โส ตตฺถ อเญฺญ เทเว ทสหิ ฐาเนหิ อธิคฺคณฺหาติ ทิเพฺพน อายุนา ทิเพฺพน วเณฺณน ทิเพฺพน สุเขน ทิเพฺพน ยเสน ทิเพฺพน อาธิปเตเยฺยน ทิเพฺพหิ รูเปหิ ทิเพฺพหิ สเทฺทหิ ทิเพฺพหิ คเนฺธหิ ทิเพฺพหิ รเสหิ ทิเพฺพหิ โผฎฺฐเพฺพหิฯ โส ตโต จุโต อิตฺถตฺตํ อาคโต สมาโน อิมํ มหาปุริสลกฺขณํ ปฎิลภติฯ สุปฺปติฎฺฐิตปาโท โหติฯ สมํ ปาทํ ภูมิยํ นิกฺขิปติ, สมํ อุทฺธรติ, สมํ สพฺพาวเนฺตหิ ปาทตเลหิ ภูมิํ ผุสติฯ</p>


<p> ‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี ธมฺมิโก ธมฺมราชา จาตุรโนฺต วิชิตาวี ชนปทตฺถาวริยปฺปโตฺต สตฺตรตนสมนฺนาคโตฯ ตสฺสิมานิ สตฺต รตนานิ ภวนฺติ; เสยฺยถิทํ, จกฺกรตนํ หตฺถิรตนํ อสฺสรตนํ มณิรตนํ อิตฺถิรตนํ คหปติรตนํ ปริณายกรตนเมว สตฺตมํฯ ปโรสหสฺสํ โข ปนสฺส ปุตฺตา ภวนฺติ สูรา วีรงฺครูปา ปรเสนปฺปมทฺทนาฯ โส อิมํ ปถวิํ สาครปริยนฺตํ อขิลมนิมิตฺตมกณฺฎกํ อิทฺธํ ผีตํ เขมํ สิวํ นิรพฺพุทํ อทเณฺฑน อสเตฺถน ธเมฺมน อภิวิชิย อชฺฌาวสติ ฯ ราชา สมาโน กิํ ลภติ? อกฺขมฺภิโย  โหติ เกนจิ มนุสฺสภูเตน  ปจฺจตฺถิเกน ปจฺจามิเตฺตนฯ ราชา สมาโน อิทํ ลภติฯ ‘‘สเจ โข ปน อคารสฺมา อนคาริยํ ปพฺพชติ, อรหํ โหติ สมฺมาสมฺพุโทฺธ โลเก วิวฎฺฎจฺฉโทฯ พุโทฺธ สมาโน กิํ ลภติ? อกฺขมฺภิโย โหติ อพฺภนฺตเรหิ วา พาหิเรหิ วา ปจฺจตฺถิเกหิ ปจฺจามิเตฺตหิ ราเคน วา โทเสน วา โมเหน วา สมเณน วา  พฺราหฺมเณน วา เทเวน วา มาเรน วา พฺรหฺมุนา วา เกนจิ วา โลกสฺมิํฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ  วุจฺจติ –</p>


<p>
‘‘สเจฺจ จ ธเมฺม จ ทเม จ สํยเม,  
  
โสเจยฺยสีลาลยุโปสเถสุ จ;  
  
ทาเน อหิํสาย อสาหเส รโต,  
  
ทฬฺหํ สมาทาย สมตฺตมาจริ  
สมนฺตมาจริ (สฺยา. ก.)  
ฯ  
</p>
  
<p>
‘‘โส เตน กเมฺมน ทิวํ สมกฺกมิ  
อปกฺกมิ (สฺยา. ก.)  
,  
  
สุขญฺจ ขิฑฺฑารติโย จ อนฺวภิ  
อํนฺวภิ (ฎีกา)  
;  
  
ตโต จวิตฺวา ปุนราคโต อิธ,  
  
สเมหิ ปาเทหิ ผุสี วสุนฺธรํฯ  
</p>
  
<p>
‘‘พฺยากํสุ เวยฺยญฺชนิกา สมาคตา,  
  
สมปฺปติฎฺฐสฺส น โหติ ขมฺภนา;  
  
คิหิสฺส วา ปพฺพชิตสฺส วา ปุน  
ปน (สฺยา.)  
,  
  
ตํ ลกฺขณํ ภวติ ตทตฺถโชตกํฯ  
</p>
  
<p>
‘‘อกฺขมฺภิโย  
โหติ อคารมาวสํ,  
  
ปราภิภู สตฺตุภิ นปฺปมทฺทโน;  
  
มนุสฺสภูเตนิธ โหติ เกนจิ,  
  
อกฺขมฺภิโย ตสฺส ผเลน กมฺมุโนฯ  
</p>
  
<p>
‘‘สเจ  
จ ปพฺพชฺชมุเปติ ตาทิโส,  
  
เนกฺขมฺมฉนฺทาภิรโต วิจกฺขโณ;  
  
อโคฺค น โส คจฺฉติ ชาตุ ขมฺภนํ,  
  
นรุตฺตโม เอส หิ ตสฺส ธมฺมตา’’ติฯ  
</p>
  
<h3>(๒) ปาทตลจกฺกลกฺขณํ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต  สมาโน พหุชนสฺส  สุขาวโห อโหสิ, อุเพฺพคอุตฺตาสภยํ อปนุทิตา, ธมฺมิกญฺจ รกฺขาวรณคุตฺติํ สํวิธาตา, สปริวารญฺจ ทานํ อทาสิฯ โส ตสฺส กมฺมสฺส กฎตฺตา อุปจิตตฺตา อุสฺสนฺนตฺตา วิปุลตฺตา กายสฺส เภทา ปรํ มรณา สุคติํ สคฺคํ โลกํ อุปปชฺชติ…เป.… โส ตโต จุโต อิตฺถตฺตํ อาคโต สมาโน อิมํ มหาปุริสลกฺขณํ ปฎิลภติฯ เหฎฺฐาปาทตเลสุ จกฺกานิ ชาตานิ โหนฺติ สหสฺสารานิ สเนมิกานิ สนาภิกานิ สพฺพาการปริปูรานิ สุวิภตฺตนฺตรานิฯ</p>


<p>‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? มหาปริวาโร โหติ; มหาสฺส โหนฺติ ปริวารา พฺราหฺมณคหปติกา  เนคมชานปทา คณกมหามตฺตา อนีกฎฺฐา โทวาริกา อมจฺจา ปาริสชฺชา ราชาโน โภคิยา กุมาราฯ ราชา สมาโน อิทํ ลภติฯ สเจ โข ปน อคารสฺมา อนคาริยํ ปพฺพชติ, อรหํ โหติ สมฺมาสมฺพุโทฺธ โลเก วิวฎฺฎจฺฉโทฯ พุโทฺธ สมาโน กิํ ลภติ? มหาปริวาโร โหติ; มหาสฺส โหนฺติ ปริวารา ภิกฺขู ภิกฺขุนิโย อุปาสกา อุปาสิกาโย เทวา มนุสฺสา อสุรา นาคา คนฺธพฺพาฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘ปุเร ปุรตฺถา ปุริมาสุ ชาติสุ,  
  
มนุสฺสภูโต พหุนํ สุขาวโห;  
  
อุเพฺภคอุตฺตาสภยาปนูทโน,  
  
คุตฺตีสุ รกฺขาวรเณสุ อุสฺสุโกฯ  
</p>
  
<p>
‘‘โส  
  
เตน กเมฺมน ทิวํ สมกฺกมิ,  
  
สุขญฺจ ขิฑฺฑารติโย จ อนฺวภิ;  
  
ตโต จวิตฺวา ปุนราคโต อิธ,  
  
จกฺกานิ ปาเทสุ ทุเวสุ วินฺทติฯ  
</p>
  
<p>
‘‘สมนฺตเนมีนิ สหสฺสรานิ จ,  
  
พฺยากํสุ เวยฺยญฺชนิกา สมาคตา;  
  
ทิสฺวา  
กุมารํ สตปุญฺญลกฺขณํ,  
  
ปริวารวา เหสฺสติ สตฺตุมทฺทโนฯ  
</p>
  
<p>
ตถา หี จกฺกานิ สมนฺตเนมินิ,  
  
สเจ  
น ปพฺพชฺชมุเปติ ตาทิโส;  
  
วเตฺตติ จกฺกํ ปถวิํ ปสาสติ,  
  
ตสฺสานุยนฺตาธ  
ตสฺสานุยุตฺตา อิธ (สี. ปี.), ตสฺสานุยนฺตา อิธ (สฺยา. ก.)  
ภวนฺติ ขตฺติยาฯ  
</p>
  
<p>
‘‘มหายสํ สํปริวารยนฺติ นํ,  
  
สเจ จ ปพฺพชฺชมุเปติ ตาทิโส;  
  
เนกฺขมฺมฉนฺทาภิรโต วิจกฺขโณ,  
  
เทวามนุสฺสาสุรสกฺกรกฺขสา  
สตฺตรกฺขสา (ก.) สี. สฺยาอฎฺฐกถา โอโลเกตพฺพา  
ฯ  
</p>
  
<p>
‘‘คนฺธพฺพนาคา วิหคา จตุปฺปทา,  
  
อนุตฺตรํ เทวมนุสฺสปูชิตํ;  
  
มหายสํ สํปริวารยนฺติ น’’นฺติฯ  
</p>
  
<h3>(๓-๕) อายตปณฺหิตาทิติลกฺขณํ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน ปาณาติปาตํ ปหาย ปาณาติปาตา ปฎิวิรโต อโหสิ นิหิตทโณฺฑ นิหิตสโตฺถ ลชฺชี ทยาปโนฺน, สพฺพปาณภูตหิตานุกมฺปี วิหาสิฯ โส ตสฺส กมฺมสฺส กฎตฺตา อุปจิตตฺตา อุสฺสนฺนตฺตา วิปุลตฺตา…เป.… โส ตโต จุโต อิตฺถตฺตํ อาคโต สมาโน อิมานิ ตีณิ มหาปุริสลกฺขณานิ  ปฎิลภติฯ อายตปณฺหิ จ โหติ, ทีฆงฺคุลิ จ พฺรหฺมุชุคโตฺต จฯ</p>


<p>‘‘โส  เตหิ ลกฺขเณหิ สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? ทีฆายุโก โหติ จิรฎฺฐิติโก, ทีฆมายุํ ปาเลติ, น สกฺกา โหติ อนฺตรา ชีวิตา โวโรเปตุํ เกนจิ มนุสฺสภูเตน ปจฺจตฺถิเกน ปจฺจามิเตฺตน ฯ ราชา สมาโน อิทํ ลภติ… พุโทฺธ สมาโน กิํ ลภติ? ทีฆายุโก โหติ  จิรฎฺฐิติโก, ทีฆมายุํ ปาเลติ, น สกฺกา โหติ อนฺตรา ชีวิตา โวโรเปตุํ ปจฺจตฺถิเกหิ ปจฺจามิเตฺตหิ สมเณน วา พฺราหฺมเณน วา เทเวน วา มาเรน วา พฺรหฺมุนา วา เกนจิ วา โลกสฺมิํฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘มารณวธภยตฺตโน  
มรณวธภยตฺตโน (สี. ปี. ก.), มรณวธภยมตฺตโน (สฺยา.)  
วิทิตฺวา,  
  
ปฎิวิรโต ปรํ มารณายโหสิ;  
  
เตน สุจริเตน สคฺคมคมา  
เตน โส สุจริเตน สคฺคมคมาสิ (สฺยา.)  
,  
  
สุกตผลวิปากมนุโภสิฯ  
</p>
  
<p>
‘‘จวิย ปุนริธาคโต สมาโน,  
  
ปฎิลภติ อิธ ตีณิ ลกฺขณานิ;  
  
ภวติ วิปุลทีฆปาสณฺหิโก,  
  
พฺรหฺมาว สุชุ สุโภ สุชาตคโตฺตฯ  
</p>
  
<p>
‘‘สุภุโช สุสุ สุสณฺฐิโต สุชาโต,  
  
มุทุตลุนงฺคุลิยสฺส โหนฺติ;  
  
ทีฆา ตีภิ  
ปุริสวรคฺคลกฺขเณหิ,  
  
จิรยปนาย  
จิรยาปนาย (สฺยา.)  
กุมารมาทิสนฺติฯ  
</p>
  
<p>
‘‘ภวติ ยทิ คิหี จิรํ ยเปติ,  
  
จิรตรํ ปพฺพชติ ยทิ ตโต หิ;  
  
ยาปยติ  
จ วสิทฺธิภาวนาย,  
  
อิติ ทีฆายุกตาย ตํ นิมิตฺต’’นฺติฯ  
</p>
  
<h3>(๖) สตฺตุสฺสทตาลกฺขณํ</h3>
<p> ‘‘ยมฺปิ , ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน ทาตา อโหสิ ปณีตานํ รสิตานํ ขาทนียานํ โภชนียานํ สายนียานํ เลหนียานํ  ปานานํฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน อิมํ มหาปุริสลกฺขณํ ปฎิลภติ, สตฺตุสฺสโท โหติ, สตฺตสฺส อุสฺสทา โหนฺติ; อุโภสุ หเตฺถสุ อุสฺสทา โหนฺติ, อุโภสุ ปาเทสุ อุสฺสทา โหนฺติ, อุโภสุ อํสกูเฎสุ อุสฺสทา โหนฺติ, ขเนฺธ อุสฺสโท โหติฯ</p>


<p>‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? ลาภี โหติ ปณีตานํ รสิตานํ ขาทนียานํ โภชนียานํ สายนียานํ เลหนียานํ ปานานํฯ ราชา สมาโน อิทํ ลภติ… พุโทฺธ สมาโน กิํ ลภติ? ลาภี โหติ ปณีตานํ รสิตานํ ขาทนียานํ โภชนียานํ สายนียานํ เลหนียานํ ปานานํฯ พุโทฺธ สมาโน อิทํ ลภติ’’ฯ เอตมตฺถํ  ภควา อโวจฯ</p>


<p> ตเตฺถตํ วุจฺจติ –</p>


<p>
‘‘ขชฺชโภชฺชมถ เลยฺย สายิยํ,  
  
อุตฺตมคฺครสทายโก อหุ;  
  
เตน โส สุจริเตน กมฺมุนา,  
  
นนฺทเน จิรมภิปฺปโมทติฯ  
</p>
  
<p>
‘‘สตฺต  
จุสฺสเท อิธาธิคจฺฉติ,  
  
หตฺถปาทมุทุตญฺจ วินฺทติ;  
  
อาหุ พฺยญฺชนนิมิตฺตโกวิทา,  
  
ขชฺชโภชฺชรสลาภิตาย นํฯ  
</p>
  
<p>
‘‘ยํ คิหิสฺสปิ  
น ตํ คิหิสฺสาปิ (สฺยา.)  
ตทตฺถโชตกํ,  
  
ปพฺพชฺชมฺปิ จ ตทาธิคจฺฉติ;  
  
ขชฺชโภชฺชรสลาภิรุตฺตมํ,  
  
อาหุ สพฺพคิหิพนฺธนจฺฉิท’’นฺติฯ  
</p>
  
<h3>(๗-๘) กรจรณมุทุชาลตาลกฺขณานิ</h3>
<p> ‘‘ยมฺปิ  , ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน จตูหิ สงฺคหวตฺถูหิ ชนํ สงฺคาหโก อโหสิ – ทาเนน เปยฺยวเชฺชน  อตฺถจริยาย สมานตฺตตายฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน อิมานิ เทฺว มหาปุริสลกฺขณานิ  ปฎิลภติฯ มุทุตลุนหตฺถปาโท จ โหติ ชาลหตฺถปาโท จฯ</p>


<p>‘‘โส เตหิ ลกฺขเณหิ สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? สุสงฺคหิตปริชโน โหติ, สุสงฺคหิตาสฺส โหนฺติ พฺราหฺมณคหปติกา เนคมชานปทา  คณกมหามตฺตา อนีกฎฺฐา โทวาริกา อมจฺจา ปาริสชฺชา ราชาโน โภคิยา กุมาราฯ ราชา สมาโน อิทํ ลภติ… พุโทฺธ สมาโน กิํ ลภติ? สุสงฺคหิตปริชโน โหติ, สุสงฺคหิตาสฺส โหนฺติ ภิกฺขู ภิกฺขุนิโย อุปาสกา อุปาสิกาโย เทวา มนุสฺสา อสุรา นาคา คนฺธพฺพาฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘ทานมฺปิ จตฺถจริยตญฺจ  
ทานมฺปิ จ อตฺถจริยตมฺปิ จ (สี. ปี.)  
,  
  
ปิยวาทิตญฺจ สมานตฺตตญฺจ  
ปิยวทตญฺจ สมานฉนฺทตญฺจ (สี. ปี.)  
;  
  
กริยจริยสุสงฺคหํ พหูนํ,  
  
อนวมเตน คุเณน ยาติ สคฺคํฯ  
</p>
  
<p>
‘‘จวิย ปุนริธาคโต สมาโน,  
  
กรจรณมุทุตญฺจ ชาลิโน จ;  
  
อติรุจิรสุวคฺคุทสฺสเนยฺยํ,  
  
ปฎิลภติ ทหโร สุสุ กุมาโรฯ  
</p>
  
<p>
‘‘ภวติ  
  
ปริชนสฺสโว วิเธโยฺย,  
  
มหิมํ อาวสิโต สุสงฺคหิโต;  
  
ปิยวทู  
หิตสุขตํ ชิคีสมาโน  
ชิคิํ สมาโน (สี. สฺยา. ปี.)  
,  
  
อภิรุจิตานิ คุณานิ อาจรติฯ  
</p>
  
<p>
‘‘ยทิ จ ชหติ สพฺพกามโภคํ,  
  
กถยติ ธมฺมกถํ ชิโน ชนสฺส;  
  
วจนปฎิกรสฺสาภิปฺปสนฺนา  
,  
  
สุตฺวาน ธมฺมานุธมฺมมาจรนฺตี’’ติฯ  
</p>
  
<h3>(๙-๑๐) อุสฺสงฺขปาทอุทฺธคฺคโลมตาลกฺขณานิ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน  อตฺถูปสํหิตํ ธมฺมูปสํหิตํ วาจํ ภาสิตา อโหสิ, พหุชนํ นิทํเสสิ, ปาณีนํ หิตสุขาวโห ธมฺมยาคีฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน อิมานิ เทฺว มหาปุริสลกฺขณานิ ปฎิลภติฯ อุสฺสงฺขปาโท จ โหติ, อุทฺธคฺคโลโม จฯ</p>


<p>‘‘โส เตหิ ลกฺขเณหิ สมนฺนาคโต, สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? อโคฺค จ โหติ เสโฎฺฐ จ ปาโมโกฺข จ อุตฺตโม จ ปวโร จ กามโภคีนํฯ ราชา สมาโน อิทํ ลภติ… พุโทฺธ สมาโน กิํ ลภติ? อโคฺค จ โหติ เสโฎฺฐ จ ปาโมโกฺข จ อุตฺตโม จ ปวโร จ สพฺพสตฺตานํฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘อตฺถธมฺมสหิตํ  
  
อตฺถธมฺมสํหิตํ (ก. สี. ปี.), อตฺถธมฺมุปสํหิตํ (ก.)  
ปุเร คิรํ,  
  
เอรยํ พหุชนํ นิทํสยิ;  
  
ปาณินํ หิตสุขาวโห อหุ,  
  
ธมฺมยาคมยชี  
ธมฺมยาคํ อสฺสชิ (ก.)  
อมจฺฉรีฯ  
</p>
  
<p>
‘‘เตน  
  
โส สุจริเตน กมฺมุนา,  
  
สุคฺคติํ  
วชติ ตตฺถ โมทติ;  
  
ลกฺขณานิ จ ทุเว อิธาคโต,  
  
อุตฺตมปฺปมุขตาย  
อุตฺตมสุขตาย (สฺยา.), อุตฺตมปมุกฺขตาย (ก.)  
วินฺทติฯ  
</p>
  
<p>
‘‘อุพฺภมุปฺปติตโลมวา สโส,  
  
ปาทคณฺฐิรหุ สาธุสณฺฐิตา;  
  
มํสโลหิตาจิตา ตโจตฺถตา,  
  
อุปริจรณโสภนา  
อุปริชานุโสภนา (สฺยา.), อุปริ จ ปน โสภนา (สี. ปี.)  
อหุฯ  
</p>
  
<p>
‘‘เคหมาวสติ เจ ตถาวิโธ,  
  
อคฺคตํ วชติ กามโภคินํ;  
  
เตน อุตฺตริตโร น วิชฺชติ,  
  
ชมฺพุทีปมภิภุยฺย อิริยติฯ  
</p>
  
<p>
‘‘ปพฺพชมฺปิ  
จ อโนมนิกฺกโม,  
  
อคฺคตํ วชติ สพฺพปาณินํ;  
  
เตน อุตฺตริตโร น วิชฺชติ,  
  
สพฺพโลกมภิภุยฺย วิหรตี’’ติฯ  
</p>
  
<h3>(๑๑) เอณิชงฺฆลกฺขณํ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน สกฺกจฺจํ วาเจตา อโหสิ สิปฺปํ วา วิชฺชํ วา จรณํ วา กมฺมํ วา – ‘กิํ ติเม ขิปฺปํ วิชาเนยฺยุํ, ขิปฺปํ ปฎิปเชฺชยฺยุํ, น จิรํ กิลิเสฺสยฺยุ’’นฺติฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน  อิมํ มหาปุริสลกฺขณํ ปฎิลภติฯ เอณิชโงฺฆ โหติฯ</p>


<p>‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? ยานิ ตานิ ราชารหานิ ราชงฺคานิ ราชูปโภคานิ  ราชานุจฺฉวิกานิ ตานิ ขิปฺปํ ปฎิลภติฯ ราชา สมาโน อิทํ ลภติ… พุโทฺธ สมาโน กิํ ลภติ? ยานิ  ตานิ สมณารหานิ สมณงฺคานิ สมณูปโภคานิ สมณานุจฺฉวิกานิ, ตานิ ขิปฺปํ ปฎิลภติฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘สิเปฺปสุ วิชฺชาจรเณสุ กเมฺมสุ  
กมฺมสุ (สี. ปี.)  
,  
  
กถํ วิชาเนยฺยุํ  
วิชาเนยฺย (สี. ปี.), วิชาเนยฺยุ (สฺยา.)  
ลหุนฺติ อิจฺฉติ;  
  
ยทูปฆาตาย  
น โหติ กสฺสจิ,  
  
วาเจติ ขิปฺปํ น จิรํ กิลิสฺสติฯ  
</p>
  
<p>
‘‘ตํ กมฺมํ กตฺวา กุสลํ สุขุทฺรยํ  
สุขินฺทฺริยํ (ก.)  
,  
  
ชงฺฆา มนุญฺญา ลภเต สุสณฺฐิตา;  
  
วฎฺฎา สุชาตา อนุปุพฺพมุคฺคตา,  
  
อุทฺธคฺคโลมา สุขุมตฺตโจตฺถตาฯ  
</p>
  
<p>
‘‘เอเณยฺยชโงฺฆติ ตมาหุ ปุคฺคลํ,  
  
สมฺปตฺติยา ขิปฺปมิธาหุ  
ขิปฺปมิทาหุ (?)  
ลกฺขณํ;  
  
เคหานุโลมานิ ยทาภิกงฺขติ,  
  
อปพฺพชํ ขิปฺปมิธาธิคจฺฉติ  
ขิปฺปมิทาธิคจฺฉติ (?)  
ฯ  
</p>
  
<p>
‘‘สเจ  
จ ปพฺพชฺชมุเปติ ตาทิโส,  
  
เนกฺขมฺมฉนฺทาภิรโต วิจกฺขโณ;  
  
อนุจฺฉวิกสฺส ยทานุโลมิกํ,  
  
ตํ วินฺทติ ขิปฺปมโนมวิกฺกโม  
นิกฺกโม (สี. สฺยา. ปี.)  
’’ติฯ  
</p>
  
<h3>(๑๒) สุขุมจฺฉวิลกฺขณํ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต  สมาโน สมณํ วา พฺราหฺมณํ วา อุปสงฺกมิตฺวา ปริปุจฺฉิตา อโหสิ – ‘‘กิํ, ภเนฺต, กุสลํ, กิํ อกุสลํ, กิํ สาวชฺชํ, กิํ อนวชฺชํ, กิํ เสวิตพฺพํ, กิํ น เสวิตพฺพํ, กิํ เม กรียมานํ ทีฆรตฺตํ อหิตาย ทุกฺขาย อสฺส, กิํ วา ปน เม กรียมานํ ทีฆรตฺตํ หิตาย สุขาย  อสฺสา’’ติฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน อิมํ มหาปุริสลกฺขณํ ปฎิลภติฯ สุขุมจฺฉวิ  โหติ, สุขุมตฺตา ฉวิยา รโชชลฺลํ กาเย น อุปลิมฺปติฯ</p>


<p>‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? มหาปโญฺญ โหติ, นาสฺส โหติ โกจิ ปญฺญาย สทิโส วา เสโฎฺฐ วา กามโภคีนํฯ ราชา สมาโน อิทํ ลภติ… พุโทฺธ สมาโน กิํ ลภติ? มหาปโญฺญ โหติ ปุถุปโญฺญ หาสปโญฺญ  ชวนปโญฺญ ติกฺขปโญฺญ นิเพฺพธิกปโญฺญ, นาสฺส โหติ โกจิ ปญฺญาย สทิโส วา เสโฎฺฐ วา สพฺพสตฺตานํฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ  วุจฺจติ –</p>


<p>
‘‘ปุเร ปุรตฺถา ปุริมาสุ ชาติสุ,  
  
อญฺญาตุกาโม ปริปุจฺฉิตา อหุ;  
  
สุสฺสูสิตา ปพฺพชิตํ อุปาสิตา,  
  
อตฺถนฺตโร อตฺถกถํ นิสามยิฯ  
</p>
  
<p>
‘‘ปญฺญาปฎิลาภคเตน  
ปญฺญาปฎิลาภกเตน (สี. ปี.) ฎีกา โอโลเกตพฺพา  
กมฺมุนา,  
  
มนุสฺสภูโต สุขุมจฺฉวี อหุ;  
  
พฺยากํสุ อุปฺปาทนิมิตฺตโกวิทา,  
  
สุขุมานิ อตฺถานิ อเวจฺจ ทกฺขิติฯ  
</p>
  
<p>
‘‘สเจ น ปพฺพชฺชมุเปติ ตาทิโส,  
  
วเตฺตติ จกฺกํ ปถวิํ ปสาสติ;  
  
อตฺถานุสิฎฺฐีสุ ปริคฺคเหสุ จ,  
  
น เตน เสโยฺย สทิโส จ วิชฺชติฯ  
</p>
  
<p>
‘‘สเจ  
  
จ ปพฺพชฺชมุเปติ ตาทิโส,  
  
เนกฺขมฺมฉนฺทาภิรโต วิจกฺขโณ;  
  
ปญฺญาวิสิฎฺฐํ ลภเต อนุตฺตรํ,  
  
ปโปฺปติ โพธิํ วรภูริเมธโส’’ติฯ  
</p>
  
<h3>(๑๓) สุวณฺณวณฺณลกฺขณํ</h3>
<p> ‘‘ยมฺปิ , ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน อโกฺกธโน อโหสิ อนุปายาสพหุโล, พหุมฺปิ วุโตฺต สมาโน นาภิสชฺชิ น กุปฺปิ น พฺยาปชฺชิ น  ปติตฺถียิ, น โกปญฺจ โทสญฺจ อปฺปจฺจยญฺจ ปาตฺวากาสิฯ ทาตา จ อโหสิ สุขุมานํ มุทุกานํ อตฺถรณานํ ปาวุรณานํ  โขมสุขุมานํ กปฺปาสิกสุขุมานํ โกเสยฺยสุขุมานํ กมฺพลสุขุมานํฯ โส ตสฺส กมฺมสฺส กฎตฺตา อุปจิตตฺตา…เป.… โส ตโต จุโต อิตฺถตฺตํ อาคโต สมาโน อิมํ มหาปุริสลกฺขณํ ปฎิลภติฯ สุวณฺณวโณฺณ โหติ กญฺจนสนฺนิภตฺตโจฯ</p>


<p>‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? ลาภี โหติ สุขุมานํ มุทุกานํ อตฺถรณานํ ปาวุรณานํ โขมสุขุมานํ กปฺปาสิกสุขุมานํ โกเสยฺยสุขุมานํ กมฺพลสุขุมานํฯ ราชา สมาโน อิทํ ลภติ… พุโทฺธ สมาโน กิํ ลภติ? ลาภี โหติ สุขุมานํ มุทุกานํ อตฺถรณานํ ปาวุรณานํ โขมสุขุมานํ กปฺปาสิกสุขุมานํ โกเสยฺยสุขุมานํ กมฺพลสุขุมานํฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘อโกฺกธญฺจ อธิฎฺฐหิ อทาสิ  
อทาสิ จ (สี. ปี.)  
,  
  
ทานญฺจ วตฺถานิ สุขุมานิ สุจฺฉวีนิ;  
  
ปุริมตรภเว  
ฐิโต อภิวิสฺสชิ,  
  
มหิมิว สุโร อภิวสฺสํฯ  
</p>
  
<p>
‘‘ตํ  
กตฺวาน อิโต จุโต ทิพฺพํ,  
  
อุปปชฺชิ  
อุปปชฺช (สี. ปี.)  
สุกตผลวิปากมนุภุตฺวา;  
  
กนกตนุสนฺนิโภ อิธาภิภวติ,  
  
สุรวรตโรริว อิโนฺทฯ  
</p>
  
<p>
‘‘เคหญฺจาวสติ  
  
นโร อปพฺพชฺช,  
  
มิจฺฉํ มหติมหิํ อนุสาสติ  
ปสาสติ (สฺยา.)  
;  
  
ปสยฺห สหิธ สตฺตรตนํ  
ปสยฺห อภิวสน-วรตรํ (สี. ปี.)  
,  
  
ปฎิลภติ วิมล  
วิปุล (สฺยา.), วิปุลํ (สี. ปี.)  
สุขุมจฺฉวิํ สุจิญฺจฯ  
</p>
  
<p>
‘‘ลาภี อจฺฉาทนวตฺถโมกฺขปาวุรณานํ,  
  
ภวติ ยทิ อนาคาริยตํ อุเปติ;  
  
สหิโต  
สุหิต (สฺยา.), ส หิ (สี. ปี.)  
ปุริมกตผลํ อนุภวติ,  
  
น ภวติ กตสฺส ปนาโส’’ติฯ  
</p>
  
<h3>(๑๔) โกโสหิตวตฺถคุยฺหลกฺขณํ</h3>
<p> ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน จิรปฺปนเฎฺฐ สุจิรปฺปวาสิโน ญาติมิเตฺต สุหเชฺช สขิโน สมาเนตา อโหสิฯ มาตรมฺปิ ปุเตฺตน สมาเนตา อโหสิ, ปุตฺตมฺปิ มาตรา สมาเนตา อโหสิ, ปิตรมฺปิ  ปุเตฺตน สมาเนตา อโหสิ, ปุตฺตมฺปิ ปิตรา สมาเนตา อโหสิ, ภาตรมฺปิ ภาตรา สมาเนตา อโหสิ, ภาตรมฺปิ ภคินิยา สมาเนตา อโหสิ, ภคินิมฺปิ ภาตรา สมาเนตา อโหสิ, ภคินิมฺปิ ภคินิยา สมาเนตา อโหสิ, สมงฺคีกตฺวา  จ อพฺภนุโมทิตา อโหสิฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน อิมํ มหาปุริสลกฺขณํ ปฎิลภติ – โกโสหิตวตฺถคุโยฺห โหติฯ</p>


<p>‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? ปหูตปุโตฺต โหติ, ปโรสหสฺสํ โข ปนสฺส ปุตฺตา ภวนฺติ  สูรา วีรงฺครูปา ปรเสนปฺปมทฺทนาฯ ราชา สมาโน อิทํ ลภติ… พุโทฺธ สมาโน  กิํ ลภติ? ปหูตปุโตฺต โหติ, อเนกสหสฺสํ โข ปนสฺส ปุตฺตา ภวนฺติ สูรา วีรงฺครูปา ปรเสนปฺปมทฺทนาฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ  วุจฺจติ –</p>


<p>
‘‘ปุเร ปุรตฺถา ปุริมาสุ ชาติสุ,  
  
จิรปฺปนเฎฺฐ สุจิรปฺปวาสิโน;  
  
ญาตี สุหเชฺช สขิโน สมานยิ,  
  
สมงฺคิกตฺวา อนุโมทิตา อหุฯ  
</p>
  
<p>
‘‘โส เตน  
ส เตน (ก.)  
กเมฺมน ทิวํ สมกฺกมิ,  
  
สุขญฺจ ขิฑฺฑารติโย จ อนฺวภิ;  
  
ตโต จวิตฺวา ปุนราคโต อิธ,  
  
โกโสหิตํ วินฺทติ วตฺถฉาทิยํฯ  
</p>
  
<p>
‘‘ปหูตปุโตฺต  
ภวตี ตถาวิโธ,  
  
ปโรสหสฺสญฺจ  
ปโรสหสฺสสฺส (สี. ปี.)  
ภวนฺติ อตฺรชา;  
  
สูรา จ วีรา จ  
สูรา จ วีรงฺครูปา (ก.)  
อมิตฺตตาปนา,  
  
คิหิสฺส ปีติํชนนา ปิยํวทาฯ  
</p>
  
<p>
‘‘พหูตรา ปพฺพชิตสฺส อิริยโต,  
  
ภวนฺติ ปุตฺตา วจนานุสาริโน;  
  
คิหิสฺส วา ปพฺพชิตสฺส วา ปุน,  
  
ตํ ลกฺขณํ ชายติ ตทตฺถโชตก’’นฺติฯ  
</p>
  
ปฐมภาณวาโร นิฎฺฐิโตฯ  
</p>
  
<h3>(๑๕-๑๖) ปริมณฺฑลอโนนมชณฺณุปริมสนลกฺขณานิ</h3>
<p> ‘‘ยมฺปิ  , ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน มหาชนสงฺคหํ  สเมกฺขมาโน  สมํ ชานาติ สามํ ชานาติ, ปุริสํ ชานาติ ปุริสวิเสสํ ชานาติ – ‘อยมิทมรหติ อยมิทมรหตี’ติ ตตฺถ ตตฺถ ปุริสวิเสสกโร อโหสิฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ  อาคโต สมาโน อิมานิ เทฺว มหาปุริสลกฺขณานิ ปฎิลภติฯ นิโคฺรธ ปริมณฺฑโล จ โหติ, ฐิตโกเยว จ อโนนมโนฺต อุโภหิ ปาณิตเลหิ ชณฺณุกานิ ปริมสติ ปริมชฺชติฯ</p>


<p>‘‘โส เตหิ ลกฺขเณหิ สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ ? อโฑฺฒ โหติ มหทฺธโน มหาโภโค ปหูตชาตรูปรชโต ปหูตวิตฺตูปกรโณ ปหูตธนธโญฺญ ปริปุณฺณโกสโกฎฺฐาคาโรฯ ราชา สมาโน อิทํ ลภติ…เป.… พุโทฺธ สมาโน กิํ ลภติ? อโฑฺฒ โหติ มหทฺธโน มหาโภโคฯ ตสฺสิมานิ ธนานิ โหนฺติ, เสยฺยถิทํ, สทฺธาธนํ สีลธนํ หิริธนํ โอตฺตปฺปธนํ สุตธนํ จาคธนํ ปญฺญาธนํฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘ตุลิย ปฎิวิจย จินฺตยิตฺวา,  
  
มหาชนสงฺคหนํ  
มหาชนํ สงฺคาหกํ (ก.)  
สเมกฺขมาโน;  
  
อยมิทมรหติ ตตฺถ ตตฺถ,  
  
ปุริสวิเสสกโร ปุเร อโหสิฯ  
</p>
  
<p>
‘‘มหิญฺจ  
ปน  
สมา จ ปน (สฺยา.), ส หิ จ ปน (สี. ปี.)  
ฐิโต อโนนมโนฺต,  
  
ผุสติ กเรหิ อุโภหิ ชณฺณุกานิ;  
  
มหิรุหปริมณฺฑโล อโหสิ,  
  
สุจริตกมฺมวิปากเสสเกนฯ  
</p>
  
<p>
‘‘พหุวิวิธนิมิตฺตลกฺขณญฺญู,  
  
อตินิปุณา มนุชา พฺยากริํสุ;  
  
พหุวิวิธา  
คิหีนํ อรหานิ,  
  
ปฎิลภติ ทหโร สุสุ กุมาโรฯ  
</p>
  
<p>
‘‘อิธ  
จ มหีปติสฺส กามโภคี,  
  
คิหิปติรูปกา พหู ภวนฺติ;  
  
ยทิ จ ชหติ สพฺพกามโภคํ,  
  
ลภติ อนุตฺตรํ อุตฺตมธนคฺค’’นฺติฯ  
</p>
  
<h3>(๑๗-๑๙) สีหปุพฺพทฺธกายาทิติลกฺขณํ</h3>
<p> ‘‘ยมฺปิ , ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน พหุชนสฺส อตฺถกาโม อโหสิ หิตกาโม ผาสุกาโม โยคเกฺขมกาโม – ‘กินฺติเม สทฺธาย วเฑฺฒยฺยุํ, สีเลน วเฑฺฒยฺยุํ, สุเตน วเฑฺฒยฺยุํ , จาเคน วเฑฺฒยฺยุํ, ธเมฺมน วเฑฺฒยฺยุํ, ปญฺญาย วเฑฺฒยฺยุํ, ธนธเญฺญน วเฑฺฒยฺยุํ, เขตฺตวตฺถุนา วเฑฺฒยฺยุํ, ทฺวิปทจตุปฺปเทหิ วเฑฺฒยฺยุํ, ปุตฺตทาเรหิ วเฑฺฒยฺยุํ, ทาสกมฺมกรโปริเสหิ วเฑฺฒยฺยุํ, ญาตีหิ วเฑฺฒยฺยุํ, มิเตฺตหิ วเฑฺฒยฺยุํ, พนฺธเวหิ วเฑฺฒยฺยุ’นฺติฯ โส ตสฺส กมฺมสฺส  กฎตฺตา…เป.… โส ตโต จุโต อิตฺถตฺตํ อาคโต สมาโน อิมานิ ตีณิ มหาปุริสลกฺขณานิ ปฎิลภติฯ สีหปุพฺพทฺธกาโย จ โหติ จิตนฺตรํโส จ สมวฎฺฎกฺขโนฺธ จฯ</p>


<p>‘‘โส เตหิ ลกฺขเณหิ สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? อปริหานธโมฺม  โหติ, น ปริหายติ ธนธเญฺญน เขตฺตวตฺถุนา ทฺวิปทจตุปฺปเทหิ ปุตฺตทาเรหิ ทาสกมฺมกรโปริเสหิ ญาตีหิ มิเตฺตหิ พนฺธเวหิ, น ปริหายติ สพฺพสมฺปตฺติยาฯ ราชา สมาโน อิทํ ลภติ… พุโทฺธ สมาโน กิํ ลภติ? อปริหานธโมฺม โหติ, น ปริหายติ สทฺธาย สีเลน สุเตน จาเคน ปญฺญาย, น ปริหายติ สพฺพสมฺปตฺติยาฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘สทฺธาย สีเลน สุเตน พุทฺธิยา,  
  
จาเคน ธเมฺมน พหูหิ สาธุหิ;  
  
ธเนน  
ธเญฺญน จ เขตฺตวตฺถุนา,  
  
ปุเตฺตหิ ทาเรหิ จตุปฺปเทหิ จฯ  
</p>
  
<p>
‘‘ญาตีหิ มิเตฺตหิ จ พนฺธเวหิ จ,  
  
พเลน วเณฺณน สุเขน จูภยํ;  
  
กถํ น หาเยยฺยุํ ปเรติ อิจฺฉติ,  
  
อตฺถสฺส มิทฺธี จ  
อิทํ สมิทฺธญฺจ (ก.), อทฺธํ สมิทฺธญฺจ (สฺยา.)  
ปนาภิกงฺขติฯ  
</p>
  
<p>
‘‘ส  
สีหปุพฺพทฺธสุสณฺฐิโต อหุ,  
  
สมวฎฺฎกฺขโนฺธ  
จ จิตนฺตรํโส;  
  
ปุเพฺพ สุจิเณฺณน กเตน กมฺมุนา,  
  
อหานิยํ ปุพฺพนิมิตฺตมสฺส ตํฯ  
</p>
  
<p>
‘‘คิหีปิ ธเญฺญน ธเนน วฑฺฒติ,  
  
ปุเตฺตหิ ทาเรหิ จตุปฺปเทหิ จ;  
  
อกิญฺจโน ปพฺพชิโต อนุตฺตรํ,  
  
ปโปฺปติ โพธิํ อสหานธมฺมต’’นฺติ  
สโมฺพธิมหานธมฺมตนฺติ (สฺยา. ก.) ฎีกา โอโลเกตพฺพา  
ฯ  
</p>
  
<h3>(๒๐) รสคฺคสคฺคิตาลกฺขณํ</h3>
<p> ‘‘ยมฺปิ , ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน สตฺตานํ อวิเหฐกชาติโก อโหสิ ปาณินา วา เลฑฺฑุนา วา ทเณฺฑน วา สเตฺถน วาฯ โส ตสฺส กมฺมสฺส กฎตฺตา อุปจิตตฺตา…เป.… โส ตโต จุโต อิตฺถตฺตํ อาคโต สมาโน อิมํ มหาปุริสลกฺขณํ ปฎิลภติ, รสคฺคสคฺคี โหติ, อุทฺธคฺคาสฺส รสหรณีโย คีวาย ชาตา โหนฺติ สมาภิวาหินิโย ฯ</p>


<p>‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? อปฺปาพาโธ โหติ อปฺปาตโงฺก, สมเวปากินิยา คหณิยา สมนฺนาคโต นาติสีตาย นาจฺจุณฺหายฯ ราชา สมาโน อิทํ ลภติ… พุโทฺธ สมาโน กิํ ลภติ? อปฺปาพาโธ โหติ อปฺปาตโงฺก สมเวปากินิยา คหณิยา  สมนฺนาคโต นาติสีตาย นาจฺจุณฺหาย มชฺฌิมาย ปธานกฺขมายฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘น  
ปาณิทเณฺฑหิ ปนาถ เลฑฺฑุนา,  
  
สเตฺถน วา มรณวเธน  
มารณวเธน (ก.)  
วา ปน;  
  
อุพฺพาธนาย ปริตชฺชนาย วา,  
  
น เหฐยี ชนตมเหฐโก อหุฯ  
</p>
  
<p>
‘‘เตเนว  
โส สุคติมุเปจฺจ โมทติ,  
  
สุขปฺผลํ กริย สุขานิ วินฺทติ;  
  
สโมชสา  
  
สมฺปชฺชสา (สี. ปี.), ปามุญฺชสา (สฺยา.), สามญฺจ สา (ก.)  
รสหรณี สุสณฺฐิตา,  
  
อิธาคโต ลภติ รสคฺคสคฺคิตํฯ  
</p>
  
<p>
‘‘เตนาหุ นํ อตินิปุณา วิจกฺขณา,  
  
อยํ นโร สุขพหุโล ภวิสฺสติ;  
  
คิหิสฺส วา ปพฺพชิตสฺส วา ปุน  
ปน (สฺยา.)  
,  
  
ตํ ลกฺขณํ ภวติ ตทตฺถโชตก’’นฺติฯ  
</p>
  
<h3>(๒๑-๒๒) อภินีลเนตฺตโคปขุมลกฺขณานิ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน น จ วิสฎํ, น จ วิสาจิ , น จ ปน วิเจยฺย เปกฺขิตา, อุชุํ ตถา ปสฎมุชุมโน, ปิยจกฺขุนา พหุชนํ อุทิกฺขิตา อโหสิฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน อิมานิ เทฺว มหาปุริสลกฺขณานิ ปฎิลภติฯ อภินีลเนโตฺต จ  โหติ โคปขุโม จฯ</p>


<p>‘‘โส เตหิ ลกฺขเณหิ สมนฺนาคโต, สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? ปิยทสฺสโน โหติ พหุโน ชนสฺส, ปิโย โหติ  มนาโป พฺราหฺมณคหปติกานํ เนคมชานปทานํ คณกมหามตฺตานํ  อนีกฎฺฐานํ โทวาริกานํ อมจฺจานํ ปาริสชฺชานํ ราชูนํ โภคิยานํ กุมารานํฯ ราชา สมาโน อิทํ ลภติ…เป.… พุโทฺธ สมาโน กิํ ลภติ? ปิยทสฺสโน โหติ พหุโน ชนสฺส, ปิโย โหติ มนาโป ภิกฺขูนํ ภิกฺขุนีนํ อุปาสกานํ อุปาสิกานํ เทวานํ มนุสฺสานํ อสุรานํ นาคานํ คนฺธพฺพานํฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘น จ วิสฎํ น จ วิสาจิ  
วิสาจิตํ (สี. ปี.), วิสาวิ (สฺยา.)  
, น จ ปน วิเจยฺยเปกฺขิตา;  
  
อุชุํ ตถา ปสฎมุชุมโน, ปิยจกฺขุนา พหุชนํ อุทิกฺขิตาฯ  
</p>
  
<p>
‘‘สุคตีสุ  
โส ผลวิปากํ,  
  
อนุภวติ ตตฺถ โมทติ;  
  
อิธ จ ปน ภวติ โคปขุโม,  
  
อภินีลเนตฺตนยโน สุทสฺสโนฯ  
</p>
  
<p>
‘‘อภิโยคิโน จ นิปุณา,  
  
พหู ปน นิมิตฺตโกวิทา;  
  
สุขุมนยนกุสลา มนุชา,  
  
ปิยทสฺสโนติ  
อภินิทฺทิสนฺติ นํฯ  
</p>
  
<p>
‘‘ปิยทสฺสโน คิหีปิ สโนฺต จ,  
  
ภวติ พหุชนปิยายิโต;  
  
ยทิ  
จ น ภวติ คิหี สมโณ โหติ,  
  
ปิโย พหูนํ โสกนาสโน’’ติฯ  
</p>
  
<h3>(๒๓) อุณฺหีสสีสลกฺขณํ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน พหุชนปุพฺพงฺคโม อโหสิ กุสเลสุ ธเมฺมสุ พหุชนปาโมโกฺข กายสุจริเต วจีสุจริเต  มโนสุจริเต ทานสํวิภาเค สีลสมาทาเน อุโปสถุปวาเส มเตฺตยฺยตาย เปเตฺตยฺยตาย สามญฺญตาย พฺรหฺมญฺญตาย กุเล เชฎฺฐาปจายิตาย อญฺญตรญฺญตเรสุ จ อธิกุสเลสุ ธเมฺมสุฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน อิมํ มหาปุริสลกฺขณํ ปฎิลภติ – อุณฺหีสสีโส โหติฯ</p>


<p>‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? มหาสฺส ชโน อนฺวายิโก โหติ, พฺราหฺมณคหปติกา เนคมชานปทา คณกมหามตฺตา อนีกฎฺฐา โทวาริกา อมจฺจา ปาริสชฺชา ราชาโน โภคิยา กุมาราฯ ราชา สมาโน อิทํ ลภติ… พุโทฺธ สมาโน กิํ ลภติ? มหาสฺส ชโน อนฺวายิโก โหติ, ภิกฺขู ภิกฺขุนิโย อุปาสกา อุปาสิกาโย เทวา มนุสฺสา อสุรา นาคา คนฺธพฺพาฯ พุโทฺธ สมาโน อิทํ ลภติ’’ฯ เอตมตฺถํ  ภควา อโวจฯ</p>


<p> ตเตฺถตํ  วุจฺจติ –</p>


<p>
‘‘ปุพฺพงฺคโม สุจริเตสุ อหุ,  
  
ธเมฺมสุ ธมฺมจริยาภิรโต;  
  
อนฺวายิโก พหุชนสฺส อหุ,  
  
สเคฺคสุ เวทยิตฺถ ปุญฺญผลํฯ  
</p>
  
<p>
‘‘เวทิตฺวา  
โส สุจริตสฺส ผลํ,  
  
อุณฺหีสสีสตฺตมิธชฺฌคมา;  
  
พฺยากํสุ พฺยญฺชนนิมิตฺตธรา,  
  
ปุพฺพงฺคโม พหุชนํ เหสฺสติฯ  
</p>
  
<p>
‘‘ปฎิโภคิยา มนุเชสุ อิธ,  
  
ปุเพฺพว ตสฺส อภิหรนฺติ ตทา;  
  
ยทิ ขตฺติโย ภวติ ภูมิปติ,  
  
ปฎิหารกํ พหุชเน ลภติฯ  
</p>
  
<p>
‘‘อถ  
เจปิ ปพฺพชติ โส มนุโช,  
  
ธเมฺมสุ โหติ ปคุโณ วิสวี;  
  
ตสฺสานุสาสนิคุณาภิรโต,  
  
อนฺวายิโก พหุชโน ภวตี’’ติฯ  
</p>
  
<h3>(๒๔-๒๕) เอเกกโลมตาอุณฺณาลกฺขณานิ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน มุสาวาทํ ปหาย มุสาวาทา ปฎิวิรโต อโหสิ, สจฺจวาที สจฺจสโนฺธ เถโต ปจฺจยิโก อวิสํวาทโก โลกสฺส ฯ โส ตสฺส กมฺมสฺส กฎตฺตา อุปจิตตฺตา…เป.… โส ตโต จุโต อิตฺถตฺตํ อาคโต สมาโน อิมานิ เทฺว มหาปุริสลกฺขณานิ ปฎิลภติฯ เอเกกโลโม จ โหติ, อุณฺณา จ ภมุกนฺตเร ชาตา โหติ โอทาตา มุทุตูลสนฺนิภาฯ</p>


<p>‘‘โส เตหิ ลกฺขเณหิ สมนฺนาคโต, สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? มหาสฺส ชโน อุปวตฺตติ, พฺราหฺมณคหปติกา เนคมชานปทา  คณกมหามตฺตา อนีกฎฺฐา โทวาริกา อมจฺจา ปาริสชฺชา ราชาโน โภคิยา กุมาราฯ ราชา  สมาโน อิทํ ลภติ… พุโทฺธ สมาโน กิํ ลภติ? มหาสฺส ชโน อุปวตฺตติ, ภิกฺขู ภิกฺขุนิโย อุปาสกา อุปาสิกาโย เทวา มนุสฺสา อสุรา นาคา คนฺธพฺพาฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘สจฺจปฺปฎิโญฺญ ปุริมาสุ ชาติสุ,  
  
อเทฺวชฺฌวาโจ อลิกํ วิวชฺชยิ;  
  
น โส วิสํวาทยิตาปิ กสฺสจิ,  
  
ภูเตน ตเจฺฉน ตเถน ภาสยิ  
โตสยิ (สี. ปี.)  
ฯ  
</p>
  
<p>
‘‘เสตา สุสุกฺกา มุทุตูลสนฺนิภา,  
  
อุณฺณา สุชาตา  
อุณฺณาสฺส ชาตา (ก. สี.)  
ภมุกนฺตเร อหุ;  
  
น  
โลมกูเปสุ ทุเว อชายิสุํ,  
  
เอเกกโลมูปจิตงฺควา อหุฯ  
</p>
  
<p>
‘‘ตํ ลกฺขณญฺญู พหโว สมาคตา,  
  
พฺยากํสุ  
อุปฺปาทนิมิตฺตโกวิทา;  
  
อุณฺณา จ โลมา จ ยถา สุสณฺฐิตา,  
  
อุปวตฺตตี อีทิสกํ พหุชฺชโนฯ  
</p>
  
<p>
‘‘คิหิมฺปิ สนฺตํ อุปวตฺตตี ชโน,  
  
พหุ ปุรตฺถาปกเตน กมฺมุนา;  
  
อกิญฺจนํ ปพฺพชิตํ อนุตฺตรํ,  
  
พุทฺธมฺปิ สนฺตํ อุปวตฺตติ ชโน’’ติฯ  
</p>
  
<h3>(๒๖-๒๗) จตฺตาลีสอวิรฬทนฺตลกฺขณานิ</h3>
<p> ‘‘ยมฺปิ, ภิกฺขเว ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน ปิสุณํ วาจํ ปหาย ปิสุณาย วาจาย ปฎิวิรโต อโหสิฯ อิโต สุตฺวา น อมุตฺร อกฺขาตา อิเมสํ เภทาย, อมุตฺร วา สุตฺวา น อิเมสํ อกฺขาตา อมูสํ เภทาย , อิติ ภินฺนานํ วา สนฺธาตา, สหิตานํ  วา อนุปฺปทาตา, สมคฺคาราโม สมคฺครโต สมคฺคนนฺที สมคฺคกรณิํ วาจํ ภาสิตา อโหสิฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน อิมานิ เทฺว มหาปุริสลกฺขณานิ ปฎิลภติฯ จตฺตาลีสทโนฺต จ โหติ อวิรฬทโนฺต จฯ</p>


<p>‘‘โส เตหิ ลกฺขเณหิ สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? อเภชฺชปริโส โหติ, อเภชฺชาสฺส โหนฺติ ปริสา, พฺราหฺมณคหปติกา เนคมชานปทา คณกมหามตฺตา อนีกฎฺฐา โทวาริกา อมจฺจา ปาริสชฺชา ราชาโน โภคิยา กุมาราฯ ราชา สมาโน อิทํ ลภติ … พุโทฺธ สมาโน กิํ ลภติ? อเภชฺชปริโส โหติ, อเภชฺชาสฺส โหนฺติ ปริสา, ภิกฺขู ภิกฺขุนิโย อุปาสกา อุปาสิกาโย เทวา มนุสฺสา อสุรา นาคา คนฺธพฺพาฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ  วุจฺจติ –</p>


<p>
‘‘เวภูติยํ สหิตเภทการิํ,  
  
เภทปฺปวฑฺฒนวิวาทการิํ;  
  
กลหปฺปวฑฺฒนอากิจฺจการิํ,  
  
สหิตานํ เภทชนนิํ น ภณิฯ  
</p>
  
<p>
‘‘อวิวาทวฑฺฒนกริํ สุคิรํ,  
  
ภินฺนานุสนฺธิชนนิํ อภณิ;  
  
กลหํ  
ชนสฺส ปนุที สมงฺคี,  
  
สหิเตหิ นนฺทติ ปโมทติ จฯ  
</p>
  
<p>
‘‘สุคตีสุ โส ผลวิปากํ,  
  
อนุภวติ ตตฺถ โมทติ;  
  
ทนฺตา อิธ โหนฺติ อวิรฬา สหิตา,  
  
จตุโร ทสสฺส มุขชา สุสณฺฐิตาฯ  
</p>
  
<p>
‘‘ยทิ  
ขตฺติโย ภวติ ภูมิปติ,  
  
อวิเภทิยาสฺส ปริสา ภวติ;  
  
สมโณ จ โหติ วิรโช วิมโล,  
  
ปริสาสฺส โหติ อนุคตา อจลา’’ติฯ  
</p>
  
<h3>(๒๘-๒๙) ปหูตชิวฺหาพฺรหฺมสฺสรลกฺขณานิ</h3>
<p> ‘‘ยมฺปิ , ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน ผรุสํ วาจํ ปหาย ผรุสาย วาจาย ปฎิวิรโต อโหสิฯ ยา สา วาจา เนลา กณฺณสุขา เปมนียา หทยงฺคมา โปรี พหุชนกนฺตา พหุชนมนาปา, ตถารูปิํ วาจํ ภาสิตา อโหสิฯ โส ตสฺส กมฺมสฺส กฎตฺตา อุปจิตตฺตา…เป.… โส ตโต จุโต อิตฺถตฺตํ อาคโต สมาโน อิมานิ เทฺว มหาปุริสลกฺขณานิ ปฎิลภติฯ ปหูตชิโวฺห จ โหติ พฺรหฺมสฺสโร จ กรวีกภาณีฯ</p>


<p>‘‘โส  เตหิ ลกฺขเณหิ สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ ลภติ? อาเทยฺยวาโจ โหติ, อาทิยนฺติสฺส วจนํ พฺราหฺมณคหปติกา เนคมชานปทา คณกมหามตฺตา อนีกฎฺฐา โทวาริกา อมจฺจา ปาริสชฺชา ราชาโน โภคิยา กุมาราฯ ราชา สมาโน อิทํ ลภติ… พุโทฺธ สมาโน กิํ ลภติ? อาเทยฺยวาโจ  โหติ, อาทิยนฺติสฺส วจนํ ภิกฺขู ภิกฺขุนิโย อุปาสกา อุปาสิกาโย เทวา มนุสฺสา อสุรา นาคา คนฺธพฺพาฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘อโกฺกสภณฺฑนวิเหสการิํ,  
  
อุพฺพาธิกํ  
อุพฺพาธกรํ (สฺยา.)  
พหุชนปฺปมทฺทนํ;  
  
อพาฬฺหํ คิรํ โส น ภณิ ผรุสํ,  
  
มธุรํ ภณิ สุสํหิตํ  
สุสหิตํ (สฺยา.)  
สขิลํฯ  
</p>
  
<p>
‘‘มนโส  
  
ปิยา หทยคามินิโย,  
  
วาจา โส เอรยติ กณฺณสุขา;  
  
วาจาสุจิณฺณผลมนุภวิ,  
  
สเคฺคสุ เวทยถ  
เวทยติ (?) ฎีกา โอโลเกตพฺพา  
ปุญฺญผลํฯ  
</p>
  
<p>
‘‘เวทิตฺวา โส สุจริตสฺส ผลํ,  
  
พฺรหฺมสฺสรตฺตมิธมชฺฌคมา;  
  
ชิวฺหาสฺส โหติ วิปุลา ปุถุลา,  
  
อาเทยฺยวากฺยวจโน ภวติฯ  
</p>
  
<p>
‘‘คิหิโนปิ อิชฺฌติ ยถา ภณโต,  
  
อถ เจ ปพฺพชติ โส มนุโช;  
  
อาทิยนฺติสฺส  
วจนํ ชนตา,  
  
พหุโน พหุํ สุภณิตํ ภณโต’’ติฯ  
</p>
  
<h3>(๓๐) สีหหนุลกฺขณํ</h3>
<p> ‘‘ยมฺปิ , ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน สมฺผปฺปลาปํ ปหาย สมฺผปฺปลาปา ปฎิวิรโต อโหสิ กาลวาที ภูตวาที อตฺถวาที ธมฺมวาที วินยวาที, นิธานวติํ วาจํ ภาสิตา อโหสิ กาเลน สาปเทสํ ปริยนฺตวติํ อตฺถสํหิตํฯ โส ตสฺส กมฺมสฺส กฎตฺตา…เป.… โส ตโต จุโต อิตฺถตฺตํ อาคโต สมาโน อิมํ มหาปุริสลกฺขณํ ปฎิลภติ, สีหหนุ โหติฯ</p>


<p>‘‘โส เตน ลกฺขเณน สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี…เป.… ราชา สมาโน กิํ  ลภติ? อปฺปธํสิโย โหติ เกนจิ มนุสฺสภูเตน ปจฺจตฺถิเกน ปจฺจามิเตฺตนฯ ราชา สมาโน อิทํ ลภติ… พุโทฺธ สมาโน กิํ ลภติ? อปฺปธํสิโย โหติ อพฺภนฺตเรหิ วา พาหิเรหิ วา ปจฺจตฺถิเกหิ ปจฺจามิเตฺตหิ, ราเคน วา โทเสน วา โมเหน วา สมเณน วา พฺราหฺมเณน วา เทเวน วา มาเรน วา พฺรหฺมุนา วา เกนจิ วา โลกสฺมิํฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ  วุจฺจติ –</p>


<p>
‘‘น สมฺผปฺปลาปํ น มุทฺธตํ  
พุทฺธตนฺติ (ก.)  
,  
  
อวิกิณฺณวจนพฺยปฺปโถ อโหสิ;  
  
อหิตมปิ จ อปนุทิ,  
  
หิตมปิ จ พหุชนสุขญฺจ อภณิฯ  
</p>
  
<p>
‘‘ตํ  
กตฺวา อิโต จุโต ทิวมุปปชฺชิ,  
  
สุกตผลวิปากมนุโภสิ;  
  
จวิย ปุนริธาคโต สมาโน,  
  
ทฺวิทุคมวรตรหนุตฺตมลตฺถฯ  
</p>
  
<p>
‘‘ราชา โหติ สุทุปฺปธํสิโย,  
  
มนุชิโนฺท มนุชาธิปติ มหานุภาโว;  
  
ติทิวปุรวรสโม  
ภวติ,  
  
สุรวรตโรริว อิโนฺทฯ  
</p>
  
<p>
‘‘คนฺธพฺพาสุรยกฺขรกฺขเสภิ  
สุรสกฺกรกฺขเสภิ (สฺยา.)  
,  
  
สุเรหิ น  
หิ ภวติ สุปฺปธํสิโย;  
  
ตถโตฺต ยทิ ภวติ ตถาวิโธ,  
  
อิธ ทิสา จ ปฎิทิสา จ วิทิสา จา’’ติฯ  
</p>
  
<h3>(๓๑-๓๒) สมทนฺตสุสุกฺกทาฐาลกฺขณานิ</h3>
<p> ‘‘ยมฺปิ, ภิกฺขเว, ตถาคโต ปุริมํ ชาติํ ปุริมํ ภวํ ปุริมํ นิเกตํ ปุเพฺพ มนุสฺสภูโต สมาโน มิจฺฉาชีวํ ปหาย สมฺมาอาชีเวน ชีวิกํ กเปฺปสิ, ตุลากูฎ กํสกูฎ มานกูฎ อุโกฺกฎน วญฺจน นิกติ สาจิโยค เฉทน วธ พนฺธน วิปราโมส อาโลป สหสาการา  ปฎิวิรโต อโหสิฯ โส ตสฺส กมฺมสฺส  กฎตฺตา อุปจิตตฺตา อุสฺสนฺนตฺตา วิปุลตฺตา กายสฺส เภทา ปรํ มรณา สุคติํ สคฺคํ โลกํ อุปปชฺชติฯ โส ตตฺถ อเญฺญ เทเว ทสหิ ฐาเนหิ อธิคณฺหาติ ทิเพฺพน อายุนา ทิเพฺพน วเณฺณน ทิเพฺพน สุเขน ทิเพฺพน ยเสน ทิเพฺพน อาธิปเตเยฺยน ทิเพฺพหิ รูเปหิ ทิเพฺพหิ สเทฺทหิ ทิเพฺพหิ คเนฺธหิ ทิเพฺพหิ รเสหิ  ทิเพฺพหิ โผฎฺฐเพฺพหิฯ โส ตโต จุโต อิตฺถตฺตํ อาคโต สมาโน อิมานิ เทฺว มหาปุริสลกฺขณานิ ปฎิลภติ, สมทโนฺต จ โหติ สุสุกฺกทาโฐ จฯ</p>


<p>‘‘โส เตหิ ลกฺขเณหิ สมนฺนาคโต สเจ อคารํ อชฺฌาวสติ, ราชา โหติ จกฺกวตฺตี ธมฺมิโก ธมฺมราชา จาตุรโนฺต วิชิตาวี ชนปทตฺถาวริยปฺปโตฺต สตฺตรตนสมนฺนาคโตฯ ตสฺสิมานิ สตฺต รตนานิ ภวนฺติ, เสยฺยถิทํ – จกฺกรตนํ หตฺถิรตนํ อสฺสรตนํ มณิรตนํ อิตฺถิรตนํ คหปติรตนํ ปริณายกรตนเมว สตฺตมํฯ ปโรสหสฺสํ โข ปนสฺส ปุตฺตา ภวนฺติ สูรา วีรงฺครูปา ปรเสนปฺปมทฺทนาฯ โส อิมํ ปถวิํ สาครปริยนฺตํ อขิลมนิมิตฺตมกณฺฎกํ  อิทฺธํ ผีตํ เขมํ สิวํ นิรพฺพุทํ อทเณฺฑน อสเตฺถน ธเมฺมน อภิวิชิย อชฺฌาวสติฯ ราชา สมาโน กิํ ลภติ? สุจิปริวาโร โหติ สุจิสฺส โหนฺติ ปริวารา พฺราหฺมณคหปติกา เนคมชานปทา คณกมหามตฺตา อนีกฎฺฐา โทวาริกา อมจฺจา ปาริสชฺชา ราชาโน โภคิยา กุมาราฯ ราชา สมาโน อิทํ ลภติฯ</p>


<p>‘‘สเจ  โข ปน อคารสฺมา อนคาริยํ ปพฺพชติ, อรหํ โหติ สมฺมาสมฺพุโทฺธ โลเก วิวฎฺฎจฺฉโทฯ พุโทฺธ สมาโน กิํ ลภติ? สุจิปริวาโร โหติ, สุจิสฺส โหนฺติ ปริวารา, ภิกฺขู ภิกฺขุนิโย อุปาสกา อุปาสิกาโย เทวา มนุสฺสา อสุรา นาคา คนฺธพฺพาฯ พุโทฺธ สมาโน อิทํ ลภติ’’ฯ เอตมตฺถํ ภควา อโวจฯ</p>


<p> ตเตฺถตํ วุจฺจติ –</p>


<p>
‘‘มิจฺฉาชีวญฺจ อวสฺสชิ สเมน วุตฺติํ,  
  
สุจินา โส ชนยิตฺถ ธมฺมิเกน;  
  
อหิตมปิ  
จ อปนุทิ,  
  
หิตมปิ จ พหุชนสุขญฺจ อจริฯ  
</p>
  
<p>
‘‘สเคฺค เวทยติ นโร สุขปฺผลานิ,  
  
กริตฺวา นิปุเณภิ วิทูหิ สพฺภิ;  
  
วณฺณิตานิ ติทิวปุรวรสโม,  
  
อภิรมติ รติขิฑฺฑาสมงฺคีฯ  
</p>
  
<p>
‘‘ลทฺธานํ  
มานุสกํ ภวํ ตโต,  
  
จวิตฺวาน สุกตผลวิปากํ;  
  
เสสเกน ปฎิลภติ ลปนชํ,  
  
สมมปิ สุจิสุสุกฺกํ  
  
ลทฺธาน มนุสฺสกํ ภวํ ตโต จวิย, ปุน สุกตผลวิปากเสสเกน; ปฎิลภติ ลปนชํ สมมปิ, สุจิ จ สุวิสุทฺธสุสุกฺกํ (สฺยา.)  
ฯ  
</p>
  
<p>
‘‘ตํ เวยฺยญฺชนิกา สมาคตา พหโว,  
  
พฺยากํสุ นิปุณสมฺมตา มนุชา;  
  
สุจิชนปริวารคโณ ภวติ,  
  
ทิชสมสุกฺกสุจิโสภนทโนฺตฯ  
</p>
  
<p>
‘‘รโญฺญ โหติ พหุชโน,  
  
สุจิปริวาโร มหติํ มหิํ อนุสาสโต;  
  
ปสยฺห  
  
น จ ชนปทตุทนํ,  
  
หิตมปิ จ พหุชนสุขญฺจ จรนฺติฯ  
</p>
  
<p>
‘‘อถ เจ ปพฺพชติ ภวติ วิปาโป,  
  
สมโณ สมิตรโช วิวฎฺฎจฺฉโท;  
  
วิคตทรถกิลมโถ,  
  
อิมมปิ จ ปรมปิ จ  
อิมมฺปิ จ ปรมฺปิ จ (ปี.), ปรํปิ ปรมํปิ จ (สฺยา.)  
ปสฺสติ โลกํฯ  
</p>
  
<p>
‘‘ตโสฺสวาทกรา พหุคิหี จ ปพฺพชิตา จ,  
  
อสุจิํ ครหิตํ ธุนนฺติ ปาปํ;  
  
ส หิ สุจิภิ ปริวุโต ภวติ,  
  
มลขิลกลิกิเลเส ปนุเทหี’’ติ  
ตโสฺสวาทกรา พหุคิหี จ, ปพฺพชิตา จ อสุจิวิครหิต; ปนุทิปาปสฺส หิ สุจิภิปริวุโต, ภวติ มลขิลกกิเลเส ปนุเทติ (สฺยา.)  
ฯ  
</p>
  
<p>อิทมโวจ ภควาฯ อตฺตมนา เต ภิกฺขู ภควโต ภาสิตํ อภินนฺทุนฺติฯ</p>

</p>





