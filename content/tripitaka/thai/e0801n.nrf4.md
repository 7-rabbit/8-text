<h1>๔. จตุโตฺถ กโณฺฑ (ณาทิ)</h1>
<p> โณ วา ปเจฺจฯ</p>


<p>ฉฎฺฐิยนฺตา นามสฺมา วา ณปฺปจฺจโย โหติ อปเจฺจ-ภิเธเยฺย, ณกาโร วุทฺธฺยโตฺถ, เอวมญฺญตฺตาปิ, วสิฎฺฐสฺสาปจฺจํ วาสิโฎฺฐ, วาสิฎฺฐี วา, โอปคโว, โอปควี วา, เวติ วากฺยสมาสวิกปฺปนตฺถํ, ตสฺสาธิกาโร สกตฺถาวธิฯ</p>


<p> วจฺฉาทิโต ณานณายนาฯ</p>


<p>วจฺฉาทีหิ อปจฺจปฺปจฺจยเนฺตหิ โคตฺตาทีหิ จ สเทฺทหิ ณานณายนปฺปจฺจยา วา โหนฺติ อปเจฺจ, วจฺฉาโน วจฺฉายโน, กจฺจาโน กจฺจายโน, ยาคเม กาติยาโน, โมคฺคลฺลาโน โมคฺคลฺลายโน, สากฎาโน สากฎายโน, กณฺหาโน กณฺหายโน อิจฺจาทิฯ</p>


<p> กตฺติกาวิธวาทีหิ เณยฺยเณราฯ</p>


<p>กตฺติกาทีหิ วิธวาทีหิ จ เณยฺยเณรา วา ยถากฺกมํ โหนฺติ อปเจฺจ, กตฺติเกโยฺย, เวนเตโยฺย, ภาคิเนโยฺย อิจฺจาทิ , เวธเวโร, พนฺธเกโร, นาลิเกโร, สามเณโร อิจฺจาทิฯ</p>


<p> ณฺยทิจฺจาทีหิฯ</p>


<p>ทิติปฺปภุติหิ โณฺย วา โหติ อปเจฺจ, เทโจฺจ, อาทิโจฺจ, โกณฺฑโญฺญ, คโคฺคฺย, ภาตโพฺพ อิจฺจาทิฯ</p>


<p> อา ณิฯ</p>


<p>อการนฺตโต ณิ วา โหติ อปเจฺจ, ทกฺขิ, ทตฺถิ, โทณิฯ วาสวิ, วารุณิ อิจฺจาทิฯ</p>


<p> ราชโต โญฺญ ชาติยํฯ</p>


<p>ราชสทฺทโต โญฺญ วา โหติ อปเจฺจ ชาติยํ คมฺยมานายํ, ราชโญฺญ, ชาติยนฺติ กิํ? ราชาปจฺจํฯ</p>


<p> ขตฺตา ยิยาฯ</p>


<p>ขตฺตสทฺทา ยอิยา โหนฺติ อปเจฺจ ชาติยํ, ขโตฺย, ขตฺติโย, ชาติยํเตฺวว? ขตฺติฯ</p>


<p> มนุโต สฺสสณฯ</p>


<p>มนุสทฺทโต ชาติยํ สฺสสณ โหนฺติ อปเจฺจ, มนุโสฺส, มานุโส, อิตฺถิยํ มนุสฺสา, มานุสี, ชาติยํเตฺวว? มานโวฯ</p>


<p> ชนปทนามสฺมา ขตฺติยา รเญฺญ จ โณฯ</p>


<p>ชนปทสฺส ยํ นามํ, ตนฺนามสฺมา ขตฺติยา อปเจฺจ รเญฺญ จ โณ โหติ, ปญฺจาโล, โกสโล, มาคโธ, โอกฺกาโก, ชนปทนามสฺมาติ  กิํ? ทาสรถิ, ขตฺติยาติ กิํ? ปญฺจาลสฺส พฺราหฺมณสฺส อปจฺจํ ปญฺจาลิฯ</p>


<p> ณฺย กุรุสิวีหิฯ</p>


<p>กุรุสิวีหิ อปเจฺจ รเญฺญ จ โณฺย โหติฯ โกรโพฺย, เสโพฺยฯ</p>


<p> ณ ราคา เตน รตฺตํฯ</p>


<p>ราควาจิตติยนฺตโต รตฺตมิเจฺฉตสฺมิํ อเตฺถ โณ โหติ, กสาเวน รตฺตํ กาสาวํ, โกสุมฺภํ, ยาลิทฺทํ, ราคาติ กิํ? เทวทเตฺตน รตฺตํ วตฺถํ, อิธ กสฺมา น โหติ? ‘นีลํ ปีต’นฺติ, คุณวจนตฺตา วินาปิ เณน ณตฺถสฺสาภิธานโตฯ</p>


<p> นกฺขเตฺตนินฺทุยุเตฺตน กาเลฯ</p>


<p>ตติยนฺตโต นกฺขตฺตา เตน ลกฺขิเต กาเล โณ โหติ, ตเญฺจ นกฺขตฺตมินฺทุยุตฺตํ โหติ, ผุสฺสี รตฺติ, ผุสฺสํ อหํ, นกฺขเตฺตเนติ กิํ? คุรุนา ลกฺขิตา รตฺติฯ อินฺทุยุเตฺตเนติ กิํ? กตฺถิกาย ลกฺขิโต มุหุโตฺต, กาเลติ กิํ? ผุเสฺสน ลกฺขิตา อตฺถสิทฺธิ, อชฺชกตฺติกาติ กตฺติกายุเตฺต จเนฺท กตฺติกาสโทฺท วตฺตเตฯ</p>


<p> สา-สฺส เทวตา ปุณฺณมาสีฯ</p>


<p>เสติ ปฐมนฺตา อสฺสาติ ฉฎฺฐฺยเตฺถ โณ ภวติ, ยํ ปฐมนฺตํ, สา เจ เทวตา ปุณฺณมาสีวา, สุคโต เทวตา อสฺสาภิ  โสคโต, มาหิโนฺท, ยาโม, วารุโณ, ผุสฺสี ปุณฺณมาสี อสฺส สมฺพนฺธินีติ ผุโสฺส, มาโส, มาโย, ผคฺคุโน, จิโตฺต, เวสาโขฯ เชฎฺฐมูโล, อาสโฬฺห, สาวโณ, โปฎฺฐปาโท, อสฺสยุโช, กตฺติโก, มาคสิโร, ปุณฺณมาสีติ กิํ? ผุสฺสี ปญฺจมี อสฺส, ปุณฺณมาสี จ ภตกมาสสมฺพนฺธินี น โหติ… ปุโณฺณ มา อสฺสนฺติ นิพฺพจนา, อโต เอว นิปาตนา โณ สาคโม จ, มาสสุติยาว น ปญฺจทส รตฺตาโท วิธิฯ</p>


<p> ตมธีเต ตํ ชานาติ กณิกา จฯ</p>


<p>ทุติยนฺตโต ตมธีเต ตํ ชานาตีติ เอเตสฺวเตฺถสุ โณ โหติ โณ ณิโก จ, พฺยากรณมธีเต ชานาติ วา เวยฺยากรโณ, ฉนฺทโส, กมโก, ปทโก, เวนยิโก, สุตฺตนฺติโก, ทฺวิตคฺคหณํ ปุถเคว วิธานตฺถํ ชานนสฺส จ อเชฺฌนวิสยภาวทสฺสนตฺถํ ปสิทฺธูปสงฺคหตฺถํ จฯ</p>


<p> ตสฺส วิสเย เทเสฯ</p>


<p>ฉฎฺฐิยนฺตา วิสเย เทสรูเป โณ โหติ, วสาตีนํ วิสโย เทโส วาสาโต, เทเสติ กิํ? จกฺขุสฺส วิสโย รูปํ, เทวทตฺตสฺส วิสโย-นุวาโกฯ</p>


<p> นิวาเส ตนฺนาเมฯ</p>


<p>ฉฎฺฐิยนฺตา นิวาเส เทเส ตนฺนาเม โณ โหติ, สิวีนํ นิวาโส เทโส เสโพฺย, วาสาโตฯ</p>


<p> อทูรภเวฯ</p>


<p>ฉฎฺฐิยนฺตา  อทูรภเว เทเส ตนฺนาเม โณ โหติ, วิทิสาย อทูรภวํ เวทิสํฯ</p>


<p> เตน นิพฺพเตฺตฯ</p>


<p>ตติยนฺตา นิพฺพเตฺต เทเส ตนฺนาเม โณ โหติ, กุสเมฺพน นิพฺพตฺตา โกสมฺภี นครี, กากนฺที, มากนฺที, สหเสฺสน นิพฺพตฺตา สาหสฺสี ปรีขา, โหตุมฺหิ กตฺตริ กรเณ จ ยถาโยคํ ตติยาฯ</p>


<p> ตมีธตฺถิฯ</p>


<p>ตนฺติ ปฐมนฺตา อิธาติ สตฺตมฺยเตฺถ เทเส ตนฺนาเม โณ โหติ, ยนฺตํ ปฐมนฺตมตฺถิ เจ, อุทุมฺพรา อสฺมิํ เทเส สนฺตีติ โอทุมฺพโร, พาทโร, พพฺพโชฯ</p>


<p> ตตฺร ภเวฯ</p>


<p>สตฺตมฺยนฺตา ภวเตฺถ โณ โหติ, อุทเก ภโว โอทโก, โอรโส, ชานปโท, มาคโธ, กาปิลวตฺถโว, โกสโมฺพฯ</p>


<p> อชฺชาทีหิ ตโนฯ</p>


<p>ภวเตฺถ อชฺชาทีหิ ตโน โหติ, อชฺช ภโว อชฺชตโน, สฺวาตโน, หิยฺยตฺตโนฯ</p>


<p> ปุราโต โณ จฯ</p>


<p>ปุราอิจฺจสฺมา ภวเตฺถ โณ โหติ ตโน จ, ปุราโณ, ปุราตโนฯ</p>


<p> อมาตฺวโจฺจฯ</p>


<p>อมาสทฺทโต  อโจฺจ โหติ ภวเตฺถ, อมโจฺจฯ</p>


<p> มชฺฌาทิตฺวิโมฯ</p>


<p>มชฺฌาทีหิ สตฺตมฺยเนฺตหิ ภวเตฺต อิโม โหติ, มชฺฌิโม, อนฺติโมฯ มชฺฌ, อนฺต, เหฎฺฐา, อุปริ, โอร, ปาร, ปจฺฉา, อพฺภนฺตร, ปจฺจนฺต (ปุรตฺถา, พาหิร)ฯ</p>


<p> กณเณยฺยเณยฺยกยิยาฯ</p>


<p>สตฺตมฺยนฺตา เอเต ปจฺจยา โหนฺติ ภวเตฺถ, กณ-กุสินา รายํ ภโว โกสินารโก, มาคธโก, อารญฺญโก วิหาโรฯ เณยฺย-คเงฺคโยฺย, ปพฺพเตโยฺย, วาเนโยฺยฯ เณยฺยก-โกเลยฺยโก, พาราณเสยฺยโก, จเมฺปยฺยโก, มิถิเลยฺยโกติ เอยฺยโกฯ ย-คโมฺม, ทิโพฺพฯ อิยคามิโย, อุทริ-โย, ทิวิโย, ปญฺจาลิโย, โพธิปกฺขิโย, โลกิโยฯ</p>


<p> ณิโกฯ</p>


<p>สตฺตมฺยนฺตา ภวเตฺถ ณิโก โหติ, สารทิโก ทิวโส, สารทิกา รตฺติฯ</p>


<p> ตมสฺส สิปฺปํ สีลํ ปณฺยํ ปหรณํ ปโยชนํฯ</p>


<p>ปฐมนฺตา สิปฺปาทิวาจกา อเสฺสติฉฎฺฐิยเตฺถณิโก โหติ, วีณาวาทนํ สิปฺปมสฺส เวณิโก, โมทงฺคิโก, วํสิโก, ปํสุกู- ลธารณํ  สีลมสฺส ปํสุกูลิโก, เตจีวริเกว, คโนฺธปณฺยมสฺส คนฺธิโก, เตลิโก, โคฬิโก, จาโป ปหรณมสฺส จาปิโก, โตมริโก, มุคฺคริโก, อุปธิปฺปโยชนมสฺส โอปธิกํ, สาติกํ, สาหสฺสิกํฯ</p>


<p> ตํ หนฺตรหติ คจฺฉตุญฺฉติ จรติฯ</p>


<p>ทุติยนฺตา หนฺตีติ เอวมาทีสฺวเตฺถสุ ณีโก โหติฯ ปกฺขีหิปกฺขิโน หนฺตีติ ปกฺขิโก, สากุนิโก, มายูริโกฯ มเจฺฉหิ-มจฺฉิโก, เมนิโกฯ มิเคหิ-มาควิโก หาริณิโก, ‘สูกริโก’ติ อิโกฯ สตมรหตีติ สาติกํ, สนฺทิฎฺฐิโก, เอหิปสฺสวิธิํ อรหตีติ เอหิปสฺสิโก, สาหสฺสิโก, ‘สหสฺสิโย’ติ อิโยฯ ปรทารํ คจฺฉตีติ ปารทาริโก, มคฺคิโก, ปญฺญาสโยชนิโกฯ พทเร อุญฺฉตีติ พาทริโก, สามากิโกฯ ธมฺมํ จรตีติ ธมฺมิโก, อธมฺมิโกฯ</p>


<p> เตน กตํ กีตํ พทฺธมภิสงฺขตํ สํสฎฺฐํ หตํ หนฺติ ชิตํ ชยติ ทิพฺพติ ขณติ ตรติ จรติ วหติ ชีวติฯ</p>


<p>ตติยนฺตา กตาทิสฺวเตฺถสุ ณิโก โหติฯ กาเยน กตํ กายิกํ, วาจสิกํ, มานสิกํ, วาเตน กโต อาพาโธ วาติโกฯ สเตน กีตํ สาติกํ, สาหสฺสิกํ, มูลโตว, เทวทเตน กีตนฺติ น โหติ ตทตฺถาปฺปตีติยาฯ วรตฺตาย พโทฺธ วารตฺติโก, อายสิโก, ปาสิโกฯ ฆเตน อภิสงฺขตํ สํสฎฺฐํ วา ฆาติกํ, โคฬิกํ, ทาธิกํ, มาริจิกํฯ ชาเลน หโต หนฺตีติ วา ชาลิโก, พาลีสิโกฯ อเกฺขหิ ชิตมกฺขิกํ, สาลากิกํฯ อเกฺขหิ ชยติ ทิพฺพตีติ วา อกฺขิโกฯ ขณิตฺติยา  ขณตีติ ขาณิตฺติโก, กุทฺทาลิโก, เทวทเตฺตน ชิตํ, องฺคุลฺยา ขณตีติ น โหติ ตทตฺถานวคมาฯ อุฬุเมฺปน ตรตีติ โอฬุมฺปิโก, ‘อุฬุมฺปิโก’ติ อิโก โคปุจฺฉิโก, นาวิโกฯ สกเฎน จรตีติ สากฎิโก, ‘รถิโก, ปรปฺปิโก’ติ อิโกฯ ขเนฺธน วหตีติ ขนฺธิโก, อํสิโก, ‘สีสิโก’ติ อิโกฯ เวตเนน ชีวตีติ เวตนิโก, ‘ภติโก, กยิโก, วิกฺกยิโก, กยวิกฺกยิโก’ติ อิโกฯ</p>


<p> ตสฺส สํวตฺตติฯ</p>


<p>จตุตฺถิยนฺตา สํวตฺตตีติ อสฺมิํ อเตฺถ ณิโก โหติ, ปุนพฺภวาย สํวตฺตตีติ โปโนภวิโก, อิตฺถิยํ โปโน ภวิกา, โลกาย สํวตฺตตีติ โลกิโก สุฎฺฐุ อโคฺคติ สโคฺค, สคฺคาย สํวตฺตตีติ โสวคฺคิโก, สโสฺสวก ตทมินาทิปาฐา, ธนาย สํวตฺตตีติ ธญฺญํ, โยฯ</p>


<p> ตโต สมฺภูตมาคตํฯ</p>


<p>ปญฺจมฺยนฺตา สมฺภูตมาคตนฺติ เอเตสฺวเตฺถสุ ณิโก โหติ, มาติโก สมฺภูตมาคตํ วา มตฺติกํ, เปตฺติกํ, ณฺยริยณ -ยาปิ ทิสฺสนฺติ, สุรภิโต สมฺภูตํ โสรภฺยํ, ถนโต สมฺภูตํ ถญฺญํ, ปิติโต สมฺภูโต เปตฺติโย, มาติโย, มตฺติโย, มโจฺจ วาฯ</p>


<p> ตตฺถ วสติ วิทิโต ภโตฺต นิยุโตฺตฯ</p>


<p>สตฺตมฺยนฺตา ตตฺถ วสตีเตฺววมาทีสฺวเตฺถสุ ณิโก โหติฯ รุกฺขมูเล วสตีติ รุกฺขมูลิโก, อารญฺญิโก, โสสานิโกฯ โลเก วิทิโต โลกิโกฯ จตุมหาราเชสุ ภตฺตา จาตุมฺมหาราชิกา ฯ ทฺวาเร นิยุโตฺต โทวาริโก ทโสฺสก ตทมินาทิปาฐา, ภณฺฑาคาริโก, อิโก-นวกมฺมิโก, กิโยชาติกิโย, อนฺธกิโยฯ</p>


<p> ตสฺสิทํฯ</p>


<p>ฉฎฺฐิยนฺตา อิทมิจฺจสฺมิํ อเตฺถ ณิโก โหติ, สงฺฆสฺส อิทํ สงฺฆิกํ, ปุคฺคลิกํ, สกฺยปุตฺติโก, นาติปุตฺติโก, เชนทตฺติโก, กิเย-สกิโย, ปรกิโย, นิเย-อตฺตนิยํ, เก- สโก ราชกํ ภณฺฑํฯ</p>


<p> โณฯ</p>


<p>ฉฎฺฐิยนฺตา อิทมิจฺจสฺมิํ อเตฺถ โณ โหติ, กจฺจายนสฺส อิทํ กจฺจายนํ พฺยากรณํ, โสคตํ สาสนํ, มาหิสํ มํสาทิฯ</p>


<p> ควาทีหิ โยฯ</p>


<p>ควาทีหิ ฉฎฺฐิยเนฺตหิ อิทมิจฺจสฺมิํ อเตฺถ โย โหติ, คุนฺนํ อิทํ คพฺยํ มํสาทิ, กพฺยํ, ทพฺพํฯ</p>


<p> ปิติโต ภาตริ เรยฺยณฯ</p>


<p>ปิตุสทฺทา ตสฺส ภาตริ เรยฺยณ โหติ, ปิตุ ภาตา เปเตฺตโยฺยฯ</p>


<p> มาติโต จ ภคินิยํ โฉฯ</p>


<p>มาติโต ปิติโต จ เตสํ ภคินิยํ โฉ โหติ, มาตุ ภคินี มาตุจฺฉา, ปิตุ ภคินี ปิตุจฺฉา, กถํ ‘มาตุโล’ติ ‘‘มาตุลาทิตฺวานี’’ติ นิปาตนาฯ</p>


<p> มาตาปิตูสฺวามโหฯ</p>


<p>มาตาปิตูหิ  เตสํ มาตาปิตูสุ อามโห โหติ, มาตุ มาตา มาตามหี, มาตุ ปิตา มาตามโห, ปิตุ มาตา ปิตามหี, ปิตุ ปิตา ปิตามโห, น ยถาสงฺขฺยํ, ปเจฺจกาภิ สมฺพนฺธาฯ</p>


<p> หิเต เรยฺยณฯ</p>


<p>มาตาปิตูหิ หิเต เรยฺยณ โหติ, มเตฺตโยฺย, เปเตฺตโยฺยฯ</p>


<p> นินฺทาญฺญาตปฺปปฎิภาครสฺสทยาสญฺญาสุ โกฯ</p>


<p>นินฺทาทีสฺวเตฺถยุ นามสฺมา โก โหติ, นินฺทายํ-มุณฺฑโก, สมณโกฯ อญฺญาเต-กสฺสายํ อโสฺสติ อสฺสโก, ปโยคสามตฺถิยา สมฺพนฺธิวิเสสานวคโมวคมฺยเตฯ อปฺปเตฺถเตลกํ, ฆตกํฯ ปฎิภาคเตฺถ-หตฺถี วิย หตฺถิโก, อสฺสโก, พลีพทฺทโกฯ รเสฺส-มานุสโก, รุกฺขโก, ปิลกฺขโกฯ ทยายํ-ปุตฺตโก, วจฺฉโกฯ สญฺญายํ-โมโร วิย โมรโกฯ</p>


<p> ตมสฺสปริมาณํ ณิโก จฯ</p>


<p>ปฐมนฺตา อเสฺสติ อสฺมิํ อเตฺถ ณิโก โหติ โก จ ตเญฺจ ปฐมนฺตํ ปริมาณํ ภวติ, ปริมียเต เนเนติ ปริมาณํ, โทโณ ปริมาณมสฺส โทณิโก วีหิ, ขารสติโก, ขารสหสฺสิโก อาสีติโก วโย, อุปฑฺฒกายิกํ พิโมฺพหนํ, ปญฺจกํ, ฉกฺกํฯ</p>


<p> ยเตเตหิ ตฺตโกฯ</p>


<p>ยาทีหิ  ปฐมเนฺตหี อเสฺสติ ฉฎฺฐิยเตฺถ ตฺตโก โหติ, ตเญฺจ ปฐมนฺตํ ปริมาณํ ภวติ, ยํ ปริมาณมสฺส ยตฺตกํ, ตตฺตกํ, เอตฺตกํ, อาวตเก ยาวตโก, ตาวตโก (เอตาวตโก)ฯ</p>


<p> สพฺพา จาวนฺตุฯ</p>


<p>สพฺพโต ปฐมเนฺตหิ ยาทีหิ จ อเสฺสติ ฉฎฺฐิยเตฺถ อาวนฺตุ โหติ, ตเญฺจ ปฐมนฺตํ ปริมาณํ ภวติฯ สพฺพํ ปริมาณมสฺส สพฺพาวนฺตํ, ยาวนฺตํ, ตาวนฺตํ, เอตาวนฺตํฯ</p>


<p> กิมฺหา รติรีวรีวตกริตฺตกาฯ</p>


<p>กิมฺหา ปฐมนฺตา อเสฺสติ ฉฎฺฐิยเตฺถ รติรีวรีวตกริตฺตกา โหนฺติ, ตเญฺจ ปฐมนฺตํ ปริมาณํ ภวติ, กิํ สงฺขฺยานํ ปริมาณเมสํ กติ เอเต, กีว, กีวตกํ, กิตฺตกํฯ รีวโนฺต สภาวโต อสโงฺขฺยฯ</p>


<p> สญฺชาตํ ตารกาทิตฺวิโตฯ</p>


<p>ตารกาทีหิ ปฐมเนฺตหิ อเสฺสติ ฉฎฺฐิยเตฺถ อิโต โหติ, เต เจ สญฺชาตา โหนฺติ, ตารกา สญฺชาตา อสฺส ตารกิตํ คคนํ, ปุปฺผิโต รุโกฺข, ปลฺลวิตา ลตาฯ</p>


<p> มาเน มโตฺตฯ</p>


<p>ปฐมนฺตา มานวุตฺติโต อเสฺสติ อสฺมิํอเตฺถ มโตฺต โหติ, ปลํ อุมฺมานมสฺส ปลมตฺตํ, หโตฺถ ปมาณมสฺส หตฺถมตฺตํ  สตํ มานมสฺส สตมตฺตํ, โทโณ ปริมาณมสฺส โทณมตฺตํ, อเภโทปจารา โทโณติปิ โหติฯ</p>


<p> ตโคฺฆ จุทฺธํฯ</p>


<p>อุทฺธมานวุตฺติโห อเสฺสติ ฉฎฺฐิยเตฺถ ตโคฺฆ โหติ มโตฺต จ, ชณฺณุตคฺฆํ, ชณฺณุมตฺตํฯ</p>


<p> โณ จ ปุริสาฯ</p>


<p>ปุริสา ปฐมนฺตา อุทฺธมานวุตฺติโต โณ โหติ มตฺตาทโย จ, โปริสํ, ปุริสมตฺตํ, ปุริสตคฺฆํฯ</p>


<p> อยูภทฺวิตีหํเสฯ</p>


<p>อุภทฺวิตีหิ อวยววุตฺตีติ ปฐมเนฺตหิ อเสฺสติ ฉฎฺฐิยเตฺถ อโย โหติฯ อุโภ อํสา อสฺส อุภยํ, ทฺวยํ, ตยํฯ</p>


<p> สงฺขฺยาย สจฺจุตีสาสทสนฺตายาธิกาสฺมิํ สวสหเสฺส โฑฯ</p>


<p>สตฺยนฺตาย อุตฺยนฺตาย อีสนฺตาย อาสนฺตาย ทสนฺตาย จ สงฺขฺยาย ปฐมนฺตาย อสฺมินฺติ สตฺตมฺยเตฺถ โฑ โหติ, สา เจ สงฺขฺยา อธิกา โหติ, ยทสฺมินฺติ ตเญฺจ สตํ สหสฺสํ สตสหสฺสํ วา โหติ, วีสติ อธิกา อสฺมิํ สเตติ วีสํ สตํ, เอกวีสํ สตํ, สหสฺสํ, สตสหสฺสํ วา, ติํสํ สตํ, เอกติํสํ สตํฯ อุตฺยนฺตาย-นวุตํ สตํ สหสฺสํ สตสหสฺสํ วาฯ อีสนฺตาย จตฺตาลีสํ สตํ, สหสฺสํ, สตสหสฺสํ วาฯ อาสนฺตาย  ปญฺญาสํ สตํ, สหสฺสํ, สตสหสฺสํ วาฯ ทสนฺตายเอกาทสํ สตํ, สหสฺสํ, สตสหสฺสํ วาฯ สจฺจุตีสาสทสนฺตายาติ กิํ? ฉาธิกา อสฺมิํสเตฯ อธิเกติ กิํ? ปญฺจทสหีนา อสฺมิํสเต, อสฺมินฺติ กิํ? วีสตฺยธิกา เอตสฺมา สตา, สตสหเสฺสติ กิํ? เอกาทส อธิกา อสฺสํ วีสติยํฯ</p>


<p> ตสฺส ปูรเณกาทสาทิโต วาฯ</p>


<p>ฉฎฺฐิยนฺถาเยกาทสาทิกาย สงฺขฺยาย โฑ โหติ (ตสฺส) ปูรณเตฺถ วิภาสา, สา สงฺขฺยา ปูรียเต เยน ตํ ปูรณํ, เอกาทสนฺนํ ปูรโณ เอกาทโสฯ เอกาทสโม, วีโส, วีสติโม, ติํโส, ติํสติโม, จตฺตาลีโส, ปญฺญาโสฯ</p>


<p> ม ปญฺจาทิกติหิฯ</p>


<p>ฉฎฺฐิยนฺตาย ปญฺจาทิกาย สงฺขฺยาย กติสฺมา จ โม โหติ (ตสฺส) ปูรณเตฺถ, ปญฺจโม, สตฺตโม, อฎฺฐโม, กติโม, กติมีฯ</p>


<p> สตาทีนมิจฯ สตาทิกาย สงฺขฺยาย ฉฎฺฐิยนฺตาย (ตสฺส) ปูรณเตฺถ โมโหติ สตาทีนมิจานฺตาเทโส, สติโม, สหสฺสิโมฯ</p>


<p> ฉา ฎฺฐฎฺฐมาฯ</p>


<p>ฉสทฺทา ฎฺฐฎฺฐมา โหนฺติ ตสฺส ปูรณเตฺถ, ฉโฎฺฐ, ฉฎฺฐโม, อิตฺถิยํ ฉฎฺฐี, ฉฎฺฐมี, กถํ ‘ทุติยํ จตุตฺถ’นฺติ? ‘‘ทุติยสฺส, จตุตฺถ ตติยาน’’นฺติ นิปาตนาฯ</p>


<p> เอกา กากฺยสหาเยฯ</p>


<p>เอกสฺมา  อสหายเตฺถ กอากี โหนฺติ วา, เอกโก, เอกากี, เอโกฯ</p>


<p> วจฺฉาทีหิ ตนุเตฺต ตโรฯ</p>


<p>วจฺฉาทีนํ สภาวสฺส ตนุเตฺต คมฺยมาเน ตโร โหติ, สุสุตฺตสฺส ตนุเตฺต วจฺฉตโร, อิตฺถิยํ วจฺฉตรี, โยพฺพนสฺส ตนุเตฺต โอกฺขตโร, อสฺสภาวสฺส ตนุเตฺต อสฺสตโร, สามตฺถิยสฺส ตนุเตฺต อุสภตโรฯ</p>


<p> กิมฺหา นิทฺธารเณ รตร รตมาฯ กิํสทฺทา นิทฺธารเณ รตร รตมา โหนฺติ, กตโร ภวตํ เทวทโตฺต, กตโร ภวตํ กโฐ, กตโม ภวตํ เทวทโตฺต, กตโม ภวตํ กโฐ, ภารทฺวาชานํ กตโมสิ พฺรเหฺมฯ</p>


<p> เตน ทเตฺต ลิยาฯ</p>


<p>ตติยนฺตา ทเตฺต-ภิเธเยฺย ลอิยา โหนฺติ, เทเวน ทโตฺต เทวโล, เทวิโย, พฺรหฺมโล, พฺรหฺมิโย, สิวา สีวโล, สีวิโย, สิสฺส ทีโฆฯ</p>


<p> ตสฺส ภาวกเมฺมสุ ตฺตตาตฺตนณฺยเณยฺยณิยณิยาฯ</p>


<p>ฉฎฺฐิยนฺตา ภาเว กเมฺม จ ตฺตาทโย โหนฺติ พหุลํ, น จ สเพฺพ สพฺพโต โหนฺติ อญฺญตฺร ตฺตตาหิ, ภวนฺติ เอตสฺมา พุทฺธิสทฺทาภิ ภาโว สทฺทสฺส ปวตฺตินิมิตฺตํ, นีลสฺส ปฎสฺส ภาโว นีลตฺตํ  นีลตาภิ คุโณ ภาโว, นีลสฺส คุณสฺส ภาโว นีลตฺตํ นีลตาภิ นีลคุณชาติ, โคตฺตํ โคตาติ โคชาติ, ปาจกตฺตํ, ทณฺฑิตฺตํ, วิสาณิตฺตํ, ราชปุริสตฺตนฺติ กฺริยาทิสมฺพนฺธิตฺตํ, เทวทตฺตตฺตํ, จนฺทตฺตํ, สูริยตฺตนฺติ ตทวตฺถาวิเสสสามญฺญํ, อากาสตฺตํ, อภาวตฺตนฺติ อุปจริตเภทสามญฺญํฯ ตฺตน-ปุถุชฺชนตฺตนํ, เวทนตฺตนํ, ชายตฺตนํ, ชารตฺตนํฯ ณฺย-อาลสฺยํ, พฺรหฺมญฺญํ, จาปลฺยํ, เนปุญฺญํ, เปสุญฺญํ, รชฺชํ, อาธิปจฺจํ, ทายชฺชํ, เวสมฺมํ ‘เวสม’นฺติ, เกจิ, สขฺยํ, วาณิชฺชํฯ เณยฺย-โสเจยฺยํ, อาธิปเตยฺยํฯ ณคารวํ, ปาฎวํ, อชฺชวํ, มทฺทวํฯ อิย-อธิปติยํ, ปณฺฑิติยํ, พหุสฺสุติยํ, นคฺคิยํ, สูริยํฯ ณิย-อาลสิยํ, กาฬุสิยํ, มนฺทิยํทกฺขิยํ, โปโรหิติยํ, เวยฺยตฺติยํฯ กถํ ‘รามณียก’นฺติ? สกเตฺถ กนฺตา เณน สิทฺธํฯ กมฺมํ กิริยา, ตตฺถ อลสสฺส กมฺมํ อลสตฺตํ’ อลสตา, อลสตฺตนํ, อาลสฺยํ, อาลสิยํ วา, ‘‘สกเตฺถ’ (๔.๑๒๒) ติ สกเตฺถปิ, ยถาภุจฺจํ, การุญฺญํ, ปตฺตกลฺลํ, อากาสานญฺจํ, กายปาคุญฺญตาฯ</p>


<p> พฺย วทฺธทาสา วาฯ</p>


<p>ฉฎฺฐิยนฺตา วทฺธา ทาสา จ โพฺย วา โหติ ภาวกเมฺมสุ, วทฺธพฺยํ วทฺธตา, ทาสพฺยํ ทาสตา, กถํ ‘วทฺธว’นฺติ? เณ วาคโมฯ</p>


<p> นณ ยุวา โพ จ วสฺสฯ</p>


<p>ฉฎฺฐิยนฺตา ยุวสทฺทา ภาวกเมฺมสุ นณ วา โหติ ตสฺส โพ จ, โยพฺพนํ, วาเตฺวว? ยุวตฺตํ, ยุวตาฯ</p>


<p> อณฺวาทิตฺวิโมฯ</p>


<p>อณุอาทีหิ  ฉฎฺฐิยเนฺตหิ ภาเว วา อิโม โหติ, อณิมา, ลฆิมา, มหิมา, (คริมา), กสิมา, วาเตฺวว? อณุตฺตํ อณุตาฯ</p>


<p> ภาวา เตน นิพฺพเตฺตฯ</p>


<p>ภาววาจกา สทฺทา เตน นิพฺพเตฺต-ภิเธเยฺย อิโม โหติ, ปาเกน นิพฺพตฺต ปาณิมํ, เสกิมํฯ</p>


<p> ตรตมิสฺสิกิยิฎฺฐาติสเยฯ</p>


<p>อติสเย วตฺตมานโต โหเนฺตเต ปจฺจยา, อติสเยน ปาโป ปาปตโร, ปาปตโม, ปาปิสฺสิโก, ปาปิโย, ปาปิโฎฺฐ, อิตฺถิยํ ปาปตราฯ อติสยนฺตาปิ อติสยปฺปจฺจโย, อติสเยน ปาปิโฎฺฐ ปาปิฎฺฐตโรฯ</p>


<p> ตนฺนิสฺสิเต โลฺลฯ</p>


<p>ทุติยนฺตา ลฺลปฺปจฺจโย โหติ นิสฺสิตเตฺถ, เวทํ นิสฺสิตํ เวทลฺลํ, ทุฎฺฐุ นิสฺสิตํ ทุฎฺฐุลฺลํฯ อิเลฺล-สงฺขาริลฺลํฯ</p>


<p> ตสฺส วิการาวยเวสุ ณ ณิก เณยฺยมยาฯ</p>


<p>ปกติยา อุตฺตรมวตฺถนฺตรํ วิกาโร, ฉฎฺฐิยนฺตา นามสฺมา วิกาเร-วยเว จ ณาทโย โหนฺติ พหุลํ, ณ-อายสํ พนฺธนํ, โอทุมฺพรํ, ปณฺณํ, โอทุมฺพรํ ภสฺมํ, กาโปตํ มํสํ, กาโปตํ สตฺถิฯ ณิก-กปฺปาสิกํ วตฺถํฯ เณยฺย-เอเณยฺยํ มํสํ, เอเณยฺยํ สตฺถิ ฯ โกเสยฺยํ วตฺถํฯ มย-ติณมยํ, ทารุมยํ, นฬมยํ, มตฺติกามยํฯ ‘‘อญฺญสฺมิ’’นฺติ (๔.๑๒๑) คุนฺนํ กรีเสปิ มโย, โคมยํฯ</p>


<p> ชตุโต สณ วาฯ</p>


<p>ฉฎฺฐิยนฺตา นามสฺมา ชตุโต วิการาวยเวสุ สณ วา โหติฯ ชตุโน วิกาโร ชาตุสํ ชตุมยํฯ ‘‘โลโป’’ติ (๔.๑๒๓) พหุลํ ปจฺจยโลโปปิ ผลปุปฺผมูเลสุ วิการาวยเวสุ, ปิยาลสฺส ผลานิ ปิยาลานิ, มลฺลิกาย ปุปฺผานิ มลฺลิกา, อุสิรสฺส มูลํ อุสีรํ, ตํ สเทฺทน วา ตทภิธานํฯ</p>


<p> สมูเห กณ ณ ณิกาฯ</p>


<p>ฉฎฺฐิยนฺตา สมูเห กณ ณ ณิกา โหนฺติ โคตฺตปฺปจฺจยนฺตาฯ กณ-ราชญฺญกํ, มานุสฺสกํ, อุกฺขาทีหิ-โอกฺขกํ, โอฎฺฐกํ, โอรพฺภกํ, ราชกํ, ราชปุตฺตกํ, หตฺถิกํ, เธนุกํฯ ณ-กากํ, ภิกฺขํฯ อจิตฺตา ณิก-อาปูปิกํ, สํกุลิกํฯ</p>


<p> ชนาทีหิ ตาฯ</p>


<p>ชนาทีหิ ฉฎฺฐิยเนฺตหิ สมูเห ตา โหติฯ ชนตา, คชตา, พนฺธุตา, คามตา, สหายตา, นาครตาฯ ตานฺตา สภาวโต อิตฺถิลิงฺคา, ‘มทนีย’นฺติ กรเณ-ธิกรเณ วา อนีเยน สิทฺธํฯ ‘ธูมายิตตฺต’นฺติ กฺตานฺตา นามธาตุโต เกฺตน สิทฺธํฯ</p>


<p> อิโย หิเตฯ</p>


<p>ฉฎฺฐิยนฺตา หิเต อิโย โหติฯ อุปาทานิยํ, อญฺญตฺราปิ สมาโนทเร สยิโต โสทริโยฯ</p>


<p> จกฺขฺวาทิโต โสฺสฯ</p>


<p>ฉฎฺฐิยเนฺตหิ  จกฺขุอาทีหิ หิเต โสฺส โหติ, จกฺขุสฺสํ, อายุสฺสํฯ</p>


<p> โณฺย ตตฺถ สาธุฯ</p>


<p>สตฺตมฺยนฺตา ตตฺถ สาธูติ อสฺมิํ อเตฺถ โณฺย โหติฯ สโพฺภ, ปาริสโชฺชฯ สาธูติ กุสโล โยโคฺค หิโต วาฯ อญฺญตฺราปิ รถํ วหตีติ รจฺฉาฯ</p>


<p> กมฺมา นิย ญฺญาฯ</p>


<p>สตฺตมฺยนฺตา กมฺมสทฺทา ตตฺถ สาธูภิ อสฺมิํ อเตฺถ นิย ญฺญา โหนฺติฯ กเมฺม สาธุ กมฺมนิยํ, กมฺมญฺญํฯ</p>


<p> กถาทิตฺวิโกฯ</p>


<p>กถาทีหิ สตฺตมฺยเนฺตหิ ตตฺถ สาธูติ อสฺมิํ อเตฺถ อิโก โหติฯ กถิโก, ธมฺมกถิโก, สงฺคามิโก ปวาสิโก, อุปวาสิโกฯ</p>


<p> ปถาทีหิ เณโยฺยฯ</p>


<p>ปถาทีหิ สตฺตมฺยเนฺตหิ ตตฺถ สาธูติ อสฺมิํ อเตฺถ เณ-โยฺย โหติ, ปาเถยฺยํ สาปเตยฺยํ (อาติเถยฺยํ)ฯ</p>


<p> ทกฺขิณายารเหฯ</p>


<p>ทกฺขิณาสทฺทโต อรหเตฺถ เณโยฺย โหติ, ทกฺขิณํ อรหตีติ ทกฺขิเณโยฺยฯ</p>


<p> ราโย ตุมนฺตาฯ</p>


<p>ตุมนฺตโต  อรหเตฺถ ราโย โหติฯ ฆาเตตายํ วา ฆาเตตุํ, ชาเปตายํ วา ชาเปตุํ, ปพฺพาเชตายํ วา ปพฺพาเชตุํฯ</p>


<p> ตเมตฺถสฺสตฺถีติ มนฺตุฯ</p>


<p>ปฐมนฺตา เอตฺถ อสฺส อตฺถีติ เอเตสฺวเตฺถสุ มนฺตุ โหติฯ คาโว เอตฺถ เทเส, อสฺส วา ปุริสสฺส สนฺตีติ โคมาฯ อตฺถีติ วตฺตมานกาโลปาทานโต ภูตาหิ ภวิสฺสนฺตีหิ วา โคหิ น โคมาฯ กถํ ‘โคมา อาสิ, โคมา ภวิสฺสตี’ติ? ตทาปิ วตฺตมานาหิเยว โคหิ โคมา, อาสิ ภวิสฺสตีติ ปทนฺตรา กาลนฺตรํ, อิติกรณโต วิสยนิยโม –</p>


<p>
ปหูเต จ ปสํสายํ, นินฺทายญฺจาติสายเน;  
  
นิจฺจโยเค จ สํสเคฺค, โหนฺติเม มนฺตุอาทโยฯ  
</p>
  
<p>โค อโสฺสติ ชาติสทฺทานํ ทพฺพาภิธานสามตฺถิยา มนฺตฺวาทโย น โหนฺติ, ตถา คุณสทฺทานํ ‘เสโต ปโฎ’ติ, เยสนฺตุ คุณสทฺทานํ ทพฺพาภิธานสามตฺถิยํ นตฺถิ, เตหิ โหเนฺตว ‘พุทฺธิมา, รูปวา, รสวา, คนฺธวา, ผสฺสวา, สทฺทวา, รสี, รสิโก, รูปี, รูปิโก, คนฺธี, คนฺธิโก’ติฯ</p>


<p> วนฺตฺวาวณฺณาฯ</p>


<p>ปฐมนฺตโต อวณฺณนฺตา มนฺตฺวาเตฺถ วนฺตุ โหติฯ สีลวา, ปญฺญวา, อวณฺณาติ กิํ? สติมา พนฺธุมาฯ</p>


<p> ทณฺฑาทิตฺวิกอี วาฯ</p>


<p>ทณฺฑาทีหิ  อิก อี โหนฺติ วา มนฺตฺวาเตฺถฯ พหุลํ วิธานา กุโตจิ เทฺว โหนฺติ, กุโตเจกเมกํว ทณฺฑิโก ทณฺฑี ทณฺฑวา, คนฺธิโก คนฺธี คนฺธวา, รูปิโก รูปี รูปวาฯ (๒๘) ‘‘อุตฺตมีเณว ธนา อิโก’’, ธนิโก, ธนี ธนวา อโญฺญฯ (๒๙) ‘‘อสนฺนิหิเต อตฺถา’’, อตฺถิโก อตฺถี, อญฺญตฺร อตฺถวาฯ (๓๐) ‘‘ตทนฺตา จ’’, ปุญฺญตฺถิโก, ปุญฺญตฺถี, (๓๑) ‘‘วณฺณนฺตา อีเยว’’ พฺรหฺมวณฺณี, เทววณฺณี, (๓๒) ‘‘หตฺถทเนฺตหิ ชาติยํ’’, หตฺถี, ทนฺตี, อญฺญตฺร หตฺถวา ทนฺตวาฯ (๓๓) ‘‘วณฺณโต พฺรหฺมจาริมฺหิ’’, วณฺณี พฺรหฺมจารี, วณฺณวา อโญฺญฯ (๓๔) ‘‘โปกฺขราทิโต เทเส’’, โปกฺขรณี, อุปฺปลินี, กุมุทินี, ภิสินี, มุฬาลินี, สาลุกินี, กฺวจาเทเสปิ ปทุมิปิ ปทุมินี ปณฺณํฯ อญฺญตฺร โปกฺขรวา หตฺถี, (๓๕) ‘‘นาวายิโก’’, นาวิโกฯ (๓๖) ‘‘สุขทุกฺขา อี’’, สุขี, ทุกฺขีฯ (๓๗) ‘‘สิขาทีหิ วา’’, สิขี, สิขาวา, มาลี, มาลาวา, สีลี, สีลวา, พลี, พลวาฯ (๓๘) ‘‘พลา พาหูรุปุพฺพา จ’’, พาหุพลี, อูรุพลีฯ</p>


<p> ตปาทีหิ สฺสีฯ ตปาทิโต มนฺตฺวเตฺถ วา สฺสี โหติฯ ตปสฺสี, ยสสฺสี, เตชสฺสี, มนสฺสี, ปยสฺสีฯ วาเตฺวว? ยสวาฯ</p>


<p> มุขาทิโต โรฯ มุขาทีหิ มนฺตฺวเตฺถโร โหติฯ มุขโร, สุสิโร, อูสโร, มธุโร, ขโร, กุญฺชโร, นครํ, (๓๙) ‘‘ทนฺตสฺสุ จ อุนฺนภทเนฺต’’, ทนฺตุโรฯ</p>


<p> ตุนฺทฺยาทีหิ โภฯ</p>


<p>ตุนฺทิอาทีหิ  มนฺตฺวเตฺถ โภ วา โหติฯ ตุนฺทิโภ, วฎิโภ, วลิโภฯ วาเตฺวว? ตุนฺทิมาฯ</p>


<p> สทฺธาทิตฺวาฯ</p>


<p>สทฺธาทีหิ มนฺตฺวเตฺถอ โหติ วาฯ สโทฺธ, ปโญฺญ, อิตฺถิยํ สทฺธาฯ วาเตฺวว? ปญฺญวาฯ</p>


<p> โณ ตปาฯ</p>


<p>ตปา โณ โหติ มนฺตฺวเตฺถฯ ตาปโส, อิตฺถิยํ ตาปสีฯ</p>


<p> อาลฺวภิชฺฌาทีหิฯ</p>


<p>อภิชฺฌาทีหิ อาลุ โหติ มนฺตฺวเตฺถ, อภิชฺฌาลุ, สีตาลุ, ธชาลุ, ทยาลุฯ วาเตฺวว? ทยาวาฯ</p>


<p> ปิจฺฉาทิตฺวิโลฯ</p>


<p>ปิจฺฉาทีหิ อิโล โหติ วา มนฺตฺวเตฺถฯ ปิจฺฉิโล ปิจฺฉวา, เผนิโล เผนวา, ชฎิโล ชฎาวาฯ กถํ ‘วาจาโล’ติ? นินฺทายมิลสฺสาทิโลเป ‘‘ปโร กฺวจี’’ติ (๑-๒๗)ฯ</p>


<p> สีลาทิโต โวฯ</p>


<p>สีลาทีหิ โว โหติ วา มนฺตฺวเตฺถฯ สีลโว สีลวา, เกสโว เกสวา, (๔๐) ‘‘อณฺณา นิจฺจํ’’ อณฺณโวฯ (๔๑) คาณฺฑี ราชีหิ สญฺญายํ’’ คาณฺฑีวํ ธนุ, ราชีวํ ปงฺกชํฯ</p>


<p> มายา เมธาหิ วีฯ</p>


<p>เอเตหิ  ทฺวีหิ วี โหติ มนฺตฺวเตฺถฯ มายาวี, เมธาวีฯ</p>


<p> สิสฺสเร อามฺยุวามีฯ สสทฺทา อามฺยุวามี โหนฺติ อิสฺสเร-ภิธาเยฺย มนฺตฺวเตฺถฯ สมสฺสตฺถีติ สามี, สุวามีฯ</p>


<p> ลกฺขฺยา โณ อ จฯ ลกฺขีสทฺทา โณ โหติ มนฺตฺวเตฺถ อ จานฺตสฺสฯ ณกาโรวยโว, ลกฺขโณฯ</p>


<p> องฺคา โน กลฺยาเณฯ</p>


<p>กลฺยาเณ คมฺยมาเน องฺคสฺมา โน โหติ มนฺตฺวเตฺถฯ องฺคนาฯ</p>


<p> โส โลมาฯ</p>


<p>โลมา โส โหติ มนฺตฺวเตฺถฯ โลมโส, อิตฺถิยํ, โลมสาฯ</p>


<p> อิมิยาฯ</p>


<p>มนฺตฺวเตฺถ อิม อิยา โหนฺติ พหุลํฯ ปุตฺติโม, กิตฺติโม, ปุตฺติโย, กปฺปิโย, ชฎิโย, หานภาคิโย, เสนิโยฯ</p>


<p> โต ปญฺจมฺยาฯ ปญฺจมฺยนฺตา พหุลํ โต โหติ วาฯ คามโต อาคจฺฉติ คามสฺมา อาคจฺฉติ, โจรโต ภายติ โจเรหิ ภายติ, สตฺถโต ปริหีโน สตฺถา ปริหีโนฯ</p>


<p> อิโต-เตโตฺต กุโตฯ</p>


<p>โตมฺหิ  อิมสฺส ฎิ นิปจฺจเต, เอตสฺส ฎ เอต, กิํสทฺทสฺส กุตฺตญฺจฯ อิโต อิมสฺมา, อโต เอโตฺต เอตสฺมา, กุโต กสฺมาฯ</p>


<p> อภฺยาทีหิฯ อภิอาทีหิ โต โหติฯ อภิโต, ปริโต, ปจฺฉโต เหฎฺฐโตฯ</p>


<p> อาทฺยาทีหิฯ อาทิปฺปภุตีหิ โต วา โหติ, อาโท อาทิโต, มชฺฌโต อนฺตโต, ปิฎฺฐิโต, ปสฺสโต, มุขโต, ยโตทกํ ตทาทิตฺตํ, ยํ อุทกํ ตเทวาทิตฺตนฺติ อโตฺถฯ</p>


<p> สพฺพาทิโต สตฺตมฺยา ตฺรตฺตาฯ สพฺพาทีหิ สตฺตมฺยเนฺตหิ ตฺรตฺถา วา โหนฺติฯ สพฺพตฺร สพฺพฯ สพฺพสฺมิํ, ยตฺร ยตฺถ ยสฺมิํฯ พหุลาธิการา น ตุมฺหาเมฺหหิฯ</p>


<p> กเตฺถตฺถ กุตฺราตฺร เกฺวหิธฯ</p>


<p>เอเตสทฺทา นิปจฺจเนฺตฯ กสฺมิํ กตฺถ, กุตฺร, กฺว, เอตสฺมิํ, เอตฺถ, อตฺร, อสฺมิํ อิห, อิธฯ</p>


<p> ธิ สพฺพา วาฯ สตฺตมฺยนฺตโต สพฺพสฺมา ธิ วา โหติฯ สพฺพธิ, สพฺพตฺถฯ</p>


<p> ยา หิํฯ สตฺตมฺยนฺตโต ยโต หิํ วา โหติฯ ยหิํ ยตฺรฯ</p>


<p> ตา หํ จฯ</p>


<p>สตฺตมฺยนฺตโต  ตโต วา หํ โหติ หิํ จฯ ตหํ, ตหิํ, ตตฺรฯ</p>


<p> กุหิํ กหํฯ</p>


<p>กิํสทฺทา สตฺตมฺยนฺตา หิํ หํ นิปจฺจเนฺต กิสฺส กุกา จฯ กุหิํ, กหํฯ กถํ ‘กุหิญฺจน’นฺติ? ‘จนํ’ อิติ นิปาตนฺตรํ ‘กุหิญฺจี’ติ เอตฺถ จิสโทฺท วิยฯ</p>


<p> สเพฺพกญฺญยเตหิ กาเล ทาฯ เอเตหิ สตฺตมฺยเนฺตหิ กาเล ทา โหติฯ สพฺพสฺมิํ กาเล สพฺพทา, เอกทา, อญฺญทา, ยทา, ตทาฯ กาเลติ กิํ? สพฺพตฺถ เทเสฯ</p>


<p> กทา กุทา สทา ธุเนทานิฯ</p>


<p>เอเต สทฺทา นิปจฺจเนฺตฯ กสฺมิํ กาเล กทา, กุทา, สพฺพสฺมิํ กาเล สทา, อิมสฺมิํ กาเล อธุนา, อิทานิฯ</p>


<p> อชฺช สชฺชฺวปรเชฺชฺวตรหิ กรหาฯ</p>


<p>เอเตสทฺทา นิปจฺจเนฺตฯ ปกติปฺปจฺจโย อาเทโส กาลวิเสโสติ สพฺพเมตํ นิปาตนา ลพฺภติ, อิมสฺส โฎ โชฺช ชาหนิ นิปจฺจเต, อสฺมิํ อหนิ อชฺชฯ สมานสฺส สภาโว ชฺชุ จาหนิ, สมาเน อหนิ สชฺชุฯ อปรสฺมา ชฺชุ, อปรสฺมิํ อหนิ อปรชฺชุฯ อิมเสฺสโต กาเล รหิ จ, อิมสฺมิํ กาเล เอตรหิฯ กิํสทฺทสฺส โก รห จานชฺชตเน, กสฺมิํ กาเล กรหฯ</p>


<p> สพฺพาทีหิ ปยาเร ถาฯ</p>


<p>สามญฺญสฺส  เภทโก วิเสโส ปกาโร, ตตฺถ วตฺตมาเนหิ สพฺพาทีหิ ถา โหติฯ สเพฺพน ปกาเรน สพฺพถา, ยถา, ตถาฯ</p>


<p> กถมิตฺถํฯ</p>


<p>เอเต สทฺทา นิปจฺจเนฺต ปกาเรฯ กิมิเมหิ ถํ ปจฺจโย, กอิต จ เตสํ ยถากฺกมํ, กถํ, อิตฺถํฯ</p>


<p> ธา สงฺขฺยาหิฯ</p>


<p>สงฺขฺยาวาจีหิ ปกาเร ธา ปรา โหติฯ ทฺวีหิ ปกาเรหิ, เทฺว วา ปกาเร กโรติ ทฺวิธา กโรติ, พหุธา กโรติ, เอกํ ราสิํ ปญฺจปฺปการํ กโรติ ปญฺจธา กโรติ, ปญฺจปฺปการเมกปฺปการํ กโรติ เอกธา กโรติฯ</p>


<p> เวกา ชฺฌํฯ</p>


<p>เอกสฺมา ปกเร ชฺฌํ วา โหติฯ เอกชฺฌํ กโรติ, เอกธา, กโรติฯ</p>


<p> ทฺวิตีเหธาฯ</p>


<p>ทฺวิตีหิ ปกาเร เอธา วา โหติฯ เทฺวธา, เตธา, ทฺวิธา, ติธาฯ</p>


<p> ตพฺพติ ชาติโยฯ</p>


<p>ปการวติ ตํสามญฺญวาจกา สทฺทา ชาติโย โหติ, ปฎุชาติโย, มุทุชาติโยฯ</p>


<p> วารสงฺขฺยาย กฺขตฺตุํฯ</p>


<p>วารสมฺพนฺธินิยา  สงฺขฺยาย กฺขตฺตุํ โหติฯ เทฺว วาเร ภุญฺชติ ทฺวิกฺขตฺตุํ ทิวสสฺส ภุญฺชติฯ วารคฺคหณํ กิํ? ปญฺจ ภุญฺชติฯ สงฺขฺยายาติ กิํ? ปหูเต วาเร ภุญฺชติฯ</p>


<p> กติมฺหาฯ</p>


<p>วารสมฺพนฺธินิยา กติสงฺขฺยาย กฺขตฺตุํ โหติ, กติ วาเร, ภุญฺชถิ, กติกฺขตฺตุํ ภุญฺชติฯ</p>


<p> พหุมฺหา ธา จ ปจฺจาสตฺติยํฯ</p>


<p>วารสมฺพนฺธินิยา พหุสงฺขฺยาย ธา โหติ กฺขตฺถุํ จ, วารานเญฺจ ปจฺจาสตฺติ โหติ, พหุธา ทิวสสฺส ภุญฺชติ พหุกฺขตฺตุํ ภุญฺชติฯ ปจฺจาสตฺติยนฺติ กิํ? พหุวาเร มาสสฺส ภุญฺชติฯ</p>


<p> สกิํ วาฯ</p>


<p>เอกํ วารมิจฺจสฺมิํ อเตฺถ สกินฺติ วา นิปจฺจเตฯ เอกวารํ ภุญฺชติ สกิํ ภุญฺชติ, วาติ กิํ? เอกกฺขตฺตุํ ภุญฺชติฯ</p>


<p> โส วีจฺฉปฺปกาเรสุฯ</p>


<p>วีจฺฉายํ ปกาเร จ โส โหติ พหุลํฯ วีจฺฉายํ-ขณฺฑโส, พิลโสฯ ปกาเร-ปุถุโส, สพฺพโสฯ</p>


<p> อภูตตพฺภาเว กราสภูโยเค วิการา จีฯ</p>


<p>อวตฺถาวโต-วตฺถนฺตเรนาภูตสฺส ตายาวตฺถาย ภาเวกราสภูหิ สมฺพเนฺธ สติ วิการวาจกา จี โหติ, อธวลํ ธวลํ  กโรติ ธวลี กโรติ, อธวโล ธวโล สิยา ธวลี สิยา, อธวโล ธวโล ภวติ ธวลี ภวติฯ อภูต ตพฺภาเวติ กิํ? ฆฎํ กโรติ, ทธิ อตฺถิ, ฆโฎ ภวติฯ กราสภูโยเคติ กิํ? อธวโลธวโล ชายเตฯ วิการาติ กิํ? ปกติยา มาโหตุ, สุวณฺณํ กุณฺฑลํ กโรติฯ</p>


<p> ทิสฺสนฺตเญฺญปิ ปจฺจยาฯ</p>


<p>วุตฺตโต-เญฺญปิ ปจฺจยา ทิสฺสนฺติ วุตฺตาวุตฺตเตฺถสุฯ วิวิธา มาตโร วิมาตโร, ตาสํ ปุตฺตา เวมาติกา-ริกณฯ ปถํ คจฺฉตีติ ปถาวิโน-อาวีฯ อิสฺสา อสฺส อตฺถีติ อิสฺสุกี-อุกีฯ ธุรํ วหตีติ โธรโยฺห- ยฺหณฯ</p>


<p> อญฺญสฺมิํฯ</p>


<p>วุตฺตโต-ญฺญสฺมิมฺปิ อเตฺถ วุตฺตปฺปจฺจยา ทิสฺสนฺติฯ มคธานํ อิสฺสโร มาคโธ-ธณาฯ กาสีติ สหสฺสํ, ตมคฺฆตีติ กาสิโย อิโยฯ</p>


<p> สกเตฺถฯ</p>


<p>สกเตฺถปิ ปจฺจยา ทิสฺสนฺติฯ หีนโก, โปตโก, กิจฺจยํฯ</p>


<p> โลโปฯ</p>


<p>ปจฺจยานํ โลโปปิ ทิสฺสติฯ พุเทฺธ รตนํ ปณีตํ, จกฺขุํ สุญฺญํ อเตฺตน วา อตฺตริเยน วาติ ภาวปฺปจฺจยโลโปฯ</p>


<p> สรานมาทิสฺสายุวณฺณสฺสาเอโอ ณานุพเนฺธฯ</p>


<p>สรานมาทิภูตา  เย อการิวณฺณุวณฺณา, เตสํ อาเอโอ โหนฺติ ยถากฺกมํณานุพเนฺธฯ ราฆโว, เวนเตโยฺย, เมนิโก, โอฬุมฺปิโก, โทภคฺคํฯ ณานุพเนฺธติ กิํ? ปุราตโนฯ</p>


<p> สํโยเค กฺวจิฯ</p>


<p>สรานมาทิภูตา เย อยุวณฺณา, เตสํ อาเอโอ โหนฺติ กฺวจิเทว สํโยควิสเย ณานุพเนฺธฯ เทโจฺจ, โกณฺฑโญฺญฯ กฺวจีติ กิํ? กตฺติเกโยฺยฯ</p>


<p> มเชฺฌฯ</p>


<p>มเชฺฌ วตฺตมานานมฺปิ อยุวณฺณานํ อา เอ โอ โหนฺติ กฺวจิฯ อฑฺฒเตโยฺย, วาเสโฎฺฐฯ</p>


<p> โกสชฺชาชฺชว ปาริสชฺช โสหชฺช มทฺทวาริสฺสาสภาชญฺญเถยฺย พาหุสจฺจาฯ</p>


<p>เอเตสทฺทา นิปจฺจเนฺตณานุพเนฺธฯ กุสี ตสฺส ภาโวโกสชฺชํ, อุชุโน ภาโว อชฺชวํ, ปริสาสุ สาธุ ปาริสโชฺช, สุหทโยว สุหโชฺช, ตสฺส ปน ภาโว โสหชฺชํ, มุทุโน ภาโว มทฺทวํ, อิสิโน อิทํ ภาโว วา อาริสฺสํ, อุสภสฺส อิทํ ภาโว  วา อาสภํ, อาชานียสฺส ภาโว โส เอว วา อาชญฺญํ, เถนสฺส ภาโว กมฺมํ วา เถยฺยํ, พหุสฺสตสฺส ภาโว พาหุสจฺจํ, เอเตสุ ยมลกฺขณิกํ, ตํ นิปาตนาฯ</p>


<p> มนาทีนํ สกฯ</p>


<p>มนาทีนํ สก โหติ ณานุพเนฺธฯ มนสิ ภวํ มานสํ, ทุมฺมนโส ภาโว โทมนสฺสํ, โสมนสฺสํฯ</p>


<p> อุวณฺณสฺสาวง สเรฯ</p>


<p>สราโท ณานุพเนฺธ อุวณฺณสฺสาวง โหติฯ ราฆโว, ชมฺพวํฯ</p>


<p> ยมฺหิ โคสฺส จฯ</p>


<p>ยการาโท ปจฺจเย โคสฺสุวณฺณสฺส จ อวง โหติฯ คพฺยํ, ภาตโพฺยฯ</p>


<p> โลโป-วณฺณิวณฺณานํฯ</p>


<p>ยการาโท ปจฺจเย อวณฺณิวณฺณานํ โลโป โหติฯ ทายชฺชํ, การุญฺญํ, อาธิปจฺจํ, เทปฺปํฯ พหุลํวิธานา กฺวจิ น โหติ กิจฺจยํฯ</p>


<p> รานุพเนฺธ-นฺต สราทิสฺสฯ</p>


<p>อโนฺต สโร อาทิมฺหิ ยสฺสาวยวสฺส, ตสฺส โลโป โหติ รานุพเนฺธฯ กิตฺตกํ, เปเตฺตยฺยํฯ</p>


<p> กิสมหตมิเม กส มหาฯ</p>


<p>กิสสฺส มหโต อิเม กสมหา โหนฺติ ยถากฺกมํ, กสิมา, มหิมาฯ</p>


<p> อายุสฺสายส มนฺตุมฺหิฯ</p>


<p>อายุสฺส  อายสาเทโส โหติ มนฺตุมฺหิฯ อายสฺมาฯ</p>


<p> โช วุทฺธสฺสิยิเฎฺฐสุฯ</p>


<p>วุทฺธสฺส โช โหติ อิยอิเฎฺฐสุ, เชโยฺย, เชโฎฺฐฯ</p>


<p> พาฬฺหนฺติกปสตฺถานํ สาธ เนท สาฯ</p>


<p>อิยอิเฎฺฐสุ พาฬฺหนฺติกปสตฺถานํ สาธ เนท สา โหนฺติ ยถากฺกมํฯ สาธิโย, สาธิโฎฺฐ, เนทิโย, เนทิโฎฺฐ, เสโยฺย, เสโฎฺฐฯ</p>


<p> กณกนาปฺปยุวานํฯ</p>


<p>อิยอิเฎฺฐสุ อปฺปยุวานํ กณ กนา โหนฺติ ยถากฺกมํฯ กณิโย กณิโฎฺฐ, กนิโย กนิโฎฺฐฯ</p>


<p> โลโป วี มนฺตุ วนฺตูนํฯ</p>


<p>วี มนฺตุ วนฺตูนํ โลโป โหติ อิยอิเฎฺฐสุฯ อติสเยน เมธาวี เมธิโย, เมธิโฎฺฐ, อติสเยน สติมา สติโย, สติโฎฺฐ, อติสเยน คุณวา คุณิโย, คุณิโฎฺฐฯ</p>


<p> เฑ สติสฺส ติสฺสฯ</p>


<p>เฑปเร สตฺยนฺตสฺส ติการสฺส โลโป โหติ, วีสํ สตํ, ติํสํ สตํฯ</p>


<p> เอตเสฺสฎ ตฺตเกฯ</p>


<p>ตฺตเก ปเร เอตสฺส เอฎ โหติฯ เอตฺตกํฯ</p>


<p> ณิกสฺสิโย วาฯ</p>


<p>ณิกสฺส  วา อิโย โหติ, สกฺยปุตฺติโย, สกฺยปุตฺติโกฯ</p>


<p> อธาตุสฺส กา-สฺยาทิโต เฆ-สฺสิฯ</p>


<p>เฆ ปเร อธาตุสฺส โย กกาโร, ตโต ปุพฺพสฺส อการสฺส พหุลํ อิ โหติ สเจ โฆ น สฺยาทิโต ปโร โหติฯ พาลิกา, การิกา, อธาตุสฺสาติ กิํ? สกา, เกติ กิํ? นนฺทนา, อสฺยาทิโตติ กิํ? พหุปริพฺพาชกา มถุรา, พหุจมฺมิกาติ กกาเรน สฺยาทิโน พฺยวหิตตฺตา สิทฺธํ, เฆติ กิํ? พาลโก, อสฺสาติ กิํ? พหุกตฺตุกา สาลาฯ</p>

</p>

</p>





