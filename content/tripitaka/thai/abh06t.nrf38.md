<h1>๑๒. ทฺวาทสโม ปริเจฺฉโท</h1>
<h3>ทสาวตฺถาวิภาโค</h3>
<ol>
<li>
อิจฺจฎฺฐารสธา ภินฺนา, ปฎิปกฺขปฺปหานโต;  
  
ลกฺขณาการเภเทน, ติวิธาปิ จ ภาวนาฯ  
</li>
  
<li>
กลาปโต สมฺมสนํ, อุทยพฺพยทสฺสนํ;  
  
ภเงฺค ญาณํ ภเย ญาณํ, ญาณมาทีนเวปิ จฯ  
</li>
  
<li>
ตเถว นิพฺพิทาญาณํ, ญาณํ มุจฺจิตุกมฺยตา;  
  
ปฎิสงฺขา จ สงฺขารุ-เปกฺขาญาณานุโลมกํฯ  
</li>
  
<li>
อิจฺจา  
วตฺถาปเภเทน, ทสธาปิ  
วิภาวิตา;  
  
สภาคตฺถวิเสเสน,  
ติธา สงฺคหิตา  
ปุนฯ  
</li>
  
<li>
ยถาภูตํ นาม ญาณตฺตยํ สมฺมสนาทิกํ;  
  
ภยาทิญาณํ ติวิธํ, นิพฺพิทาติ ปวุจฺจติฯ  
</li>
  
<li>
ตถา มุจฺจิตุกามาทิ, วิราโคว จตุพฺพิธํ;  
  
ลกฺขณตฺตยนิชฺฌานวเสน ปุน วุฎฺฐิตาฯ  
</li>
  
<li>
สุญฺญตญฺจานิมิตฺตญฺจ  
, ตถาปฺปณิหิตนฺติ จ;  
  
สาเธติ มคฺคสงฺขาตํ,  
วิโมกฺขตฺตย  
มุตฺตมํฯ  
</li>
  
<li>
อิติ ภาเวตุกามสฺส, วิภาเวติ ยถากฺกมํ;  
  
ทสาวตฺถาวิภาเคน, สมาทาย ยถา กถํฯ  
</li>
  
<li>
วิสุโทฺธ  
ปฐมํ ตาว, สาธุ  
สีลวิสุทฺธิยา  
;  
  
อุปจารปฺปนายญฺจ, ฐตฺวา  
จิตฺตวิสุทฺธิยํ  
ฯ  
</li>
  
<li>
สปฺปจฺจยํ ปริคฺคยฺห, นามรูปํ สภาวโต;  
  
ทิฎฺฐิกงฺขาวิตรณํ,  
ปตฺวา สุทฺธิํ ตโต ปรํฯ  
</li>
  
<li>
อตีตานาคเต ขเนฺธ, ปจฺจุปฺปเนฺน จ สาสเว;  
  
กลาปโต สมฺมสิตฺวา, สมฺมเสยฺย ติลกฺขณํฯ  
</li>
  
<li>
อาทานนิเกฺขปนโต,  
  
วโยวุทฺธตฺถคามิโต;  
  
อาหารโตปิ อุตุโต,  
  
กมฺมโต จาปิ จิตฺตโตฯ  
</li>
  
<li>
ธมฺมตารูปโต จาปิ,  
รูปสตฺตกโต  
นเย;  
  
กลาปโต ยมกโต, ขณิกา ปฎิปาฎิโตฯ  
</li>
  
<li>
ทิฎฺฐิมุคฺฆาฎยโนฺต จ, มานมุคฺฆาฎยํ ตถา;  
  
นิกนฺติปริยาทาโน,  
นามสตฺตกโต  
นเยฯ  
</li>
  
<li>
นิจฺจา เจ น นิรุเชฺฌยฺยุํ, น พาเธยฺยุํ สุขา ยทิ;  
  
วเส วเตฺตยฺยุมตฺตา เจ, ตทภาวา น ตาทิสาฯ  
</li>
  
<li>
สมฺภวนฺติ หิ สงฺขารา, สติ ปจฺจยสมฺภเว;  
  
ตโต ปจฺจยนิปฺผนฺนา, อวสฺสํ เภทคามิโนฯ  
</li>
  
<li>
ตทนิจฺจา ขยเฎฺฐน, ทุกฺขา นาม ภยฎฺฐโต;  
  
อนตฺตาสารกเฎฺฐน, สงฺขาราติ วิภาวยํฯ  
</li>
  
<li>
กาเลน  
สมฺมเส รูปํ, นามํ กาเลน สมฺมเส;  
  
อชฺฌตฺตญฺจ พหิทฺธา จ, สมาสพฺยาสโต ตโตฯ  
</li>
  
<li>
ยโถปฎฺฐิตเภเทน, สมฺมสโนฺต สมูหโต;  
  
กลาปโต  
สมฺมสน  
มิติ ภาเวติ ปณฺฑิโตฯ  
</li>
  
<li>
ตเสฺสวํ สมฺมสนฺตสฺส, กมฺมญฺญํ โหติ มานสํ;  
  
สูปฎฺฐนฺติ จ สงฺขารา, โวทายติ จ ภาวนาฯ  
</li>
  
<li>
ตโต  
ปรํ วิปสฺสโนฺต, ปริคฺคณฺหาติ ปณฺฑิโต;  
  
ปจฺจุปฺปนฺนสภาวานํ, ขนฺธานมุทยพฺพยํฯ  
</li>
  
<li>
ตณฺหาสโมฺมหกเมฺมหิ,  
  
ขนฺธปญฺจกสภาโว;  
  
รูปมาหารโต โหติ,  
  
ผสฺสโต เวทนาทโยฯ  
</li>
  
<li>
วิญฺญาณํ นามรูปมฺหา, สโมฺภตีติ จ ปสฺสโต;  
  
ตสฺส ปจฺจยโต โหติ, ขเนฺธสุทยทสฺสนํฯ  
</li>
  
<li>
ตณฺหาทีนํ นิโรธา จ,  
  
นิโรโธ โหติ ปสฺสโต;  
  
ตถา วีสติธา โหติ,  
  
ตเตฺถว วยทสฺสนํฯ  
</li>
  
<li>
นิพฺพตฺติวิปริณามลกฺขณํ ปน ปสฺสโต;  
  
ขณโต ทสธา เนสมุทยพฺพยทสฺสนํฯ  
</li>
  
<li>
อิตฺถํ ปญฺญาสธา เภโท,  
  
ขนฺธานมุทยพฺพโย;  
  
อายตนาทิเภโทปิ,  
  
โยเชตโพฺพ ยถารหํฯ  
</li>
  
<li>
ตเทวมนุปสฺสโนฺต  
, ขนฺธายตนธาตุโย;  
  
อนิจฺจา ทุกฺขานตฺตาติ, ภาเวติ พหุธา พุโธฯ  
</li>
  
<li>
ภาวนาปสุตเสฺสวํ, ปสฺสโต โพธิปกฺขิยา;  
  
ปาตุภูตา ปวตฺตนฺติ, วิเสเสน วิสารทาฯ  
</li>
  
<li>
สลกฺขณปริจฺฉิเนฺน, ติลกฺขณววตฺถิเต;  
  
ฉโนฺท สาสวสงฺขาเร, สารทํ ปริเยสติฯ  
</li>
  
<li>
ตตฺถ  
ปุพฺพงฺคมํ หุตฺวา, สํปกฺขนฺทติ มานสํ;  
  
สงฺกโปฺปภินิโรเปติ, อาหรโนฺต ปุนปฺปุนํฯ  
</li>
  
<li>
ยถาวตฺถุสภาเวน, ตโต สทฺธาธิมุจฺจติ;  
  
สติ สูปฎฺฐิตา โหติ, ปริคฺคยฺห สภาวโตฯ  
</li>
  
<li>
ปญฺญา สมฺปฎิวิชฺฌนฺตี, สมาหจฺจ วิปสฺสติ;  
  
ปคฺคเหตฺวาน วายาโม, ปฎิปาเทติ ภาวนํฯ  
</li>
  
<li>
ตโต ปีติมโน โหติ, นิปฺผาทิตมโนรโถ;  
  
ปาโมชฺชพหุโล หุตฺวา, ปสฺสทฺธทรโถ ปนฯ  
</li>
  
<li>
วิเกฺขปุทฺธจฺจนิตฺติโณฺณ, สมาธิยติ นิจฺจโล;  
  
อุเปกฺขา ภาวนาวีถิํ, อธิฎฺฐาติ ตโต ปรํฯ  
</li>
  
<li>
อารุฬฺหโยคฺคาจริโย, อาชานียรโถ วิย;  
  
วาตาภาเว ปทีโปว, ปสเนฺนกมุขฎฺฐิตาฯ  
</li>
  
<li>
สุขุมา นิปุณาการา, ขุรธาราคตา วิย;  
  
คณฺหนฺตี ภาวนาคพฺภํ, ปวฑฺฒติ วิปสฺสนาฯ  
</li>
  
<li>
สมฺปตฺตปฎิเวธสฺส,  
  
ตเสฺสวํ ตํ วิปสฺสโต;  
  
ชายเตโก อุปเกฺลโส,  
  
ทโสปเกฺลสวตฺถุกาฯ  
</li>
  
<li>
โอภาโส  
ปีติ ปสฺสทฺธิ, อธิโมโกฺข จ ปคฺคโห;  
  
สุขํ ญาณมุปฎฺฐานมุเปกฺขา จ นิกนฺติ จฯ  
</li>
  
<li>
ชาเตเสฺวเตสุ ยํ กิญฺจิ, อุฬารํ ชาตวิมฺหโย;  
  
ทิสฺวา วิปสฺสนามคฺคา, โวกฺกมิตฺวา ตโต ปรํฯ  
</li>
  
<li>
ตมหํการวิกฺขิโตฺต, อสฺสาเทโนฺต มมายติ;  
  
โหตาธิมานิโก วาถ, มญฺญโนฺต ตมนุตฺตรํฯ  
</li>
  
<li>
สิยา  
เจวมุปกฺลิฎฺฐา, ปติตา วาถ ภาวนา;  
  
ตเตฺถวํ ปฎิสงฺขาย, ปฎิวิชฺฌติ ปณฺฑิโตฯ  
</li>
  
<li>
น ตณฺหาทิฎฺฐิมาเนหิ, ปริโยคาหเหตุโต;  
  
ลกฺขณาลมฺพณตฺตา จ, โลกิยายํ วิปสฺสนาฯ  
</li>
  
<li>
ทิฎฺฐิมานนิกนฺตี จ, กุมฺมคฺคา ปริปนฺถกา;  
  
มโคฺค วิสุทฺธิยา นาม, วิสุทฺธา จ วิปสฺสนาฯ  
</li>
  
<li>
สารถีว รถํ ภนฺตมิติ สงฺขาย สาธุกํ;  
  
ปวิฎฺฐมคฺคํ วิกฺขิตฺตํ, สมฺปาเทติ ยถา ปุเรฯ  
</li>
  
<li>
อิตฺถํ มเคฺค อมเคฺค จ, ยาถาวปฎิเวธกํ;  
  
มคฺคามคฺควิสุทฺธี  
ติ, ญาณทสฺสนมีริตํฯ  
</li>
  
<li>
เจโตปวตฺตนาการมิติ สลฺลกฺขยํ พุโธ;  
  
สาธุกํ ปฎิวิชฺฌโนฺต, สุขุมํ นิปุณํ ตโตฯ  
</li>
  
<li>
ปริปเนฺถ วิโมเจตฺวา, โพเธตฺวา โพธิปกฺขิเย;  
  
ภาวนํ ปฎิปาเทโนฺต, ปุนเทโวทยพฺพยํฯ  
</li>
  
<li>
สมธิฎฺฐาย เมธาวี, วิปสฺสติ ติลกฺขณํ;  
  
อุทยพฺพยญาณ  
นฺติ, ตมีเรนฺติ ตโต ปรํฯ  
</li>
  
<li>
สงฺขารานํ วิภูตตฺตา, สาการานํ วิเสสโต;  
  
ติลกฺขณานํ ทิฎฺฐตฺตา, สงฺขาเรสุ สภาวโตฯ  
</li>
  
<li>
ปริปนฺถา  
วิมุตฺตสฺส, มคฺคามคฺควิสุทฺธิยา;  
  
ยถาวีถิปฺปวตฺตสฺส, ปฎิปตฺติวิสุทฺธิยาฯ  
</li>
  
<li>
อินฺทฺริยานํ สุติกฺขตฺตา, ปริปกฺกา วิปสฺสนา;  
  
อุทยมฺหา วิมุจฺจิตฺวา, ภเงฺค ฐาติ ยถา กถํฯ  
</li>
  
<li>
อุปฺปาโท ปจฺจยายโตฺต, ธมฺมานมิติ นิจฺฉิเต;  
  
นิโรธานุคตา ชาติ, สิทฺธาวสฺสํ นิยามโตฯ  
</li>
  
<li>
ตโตทยาว ปฎฺฐาย, อตฺถาย สูริโย วิย;  
  
วินาสาย ปวตฺตนฺตา, วยเนฺตวาติ เปกฺขติฯ  
</li>
  
<li>
อุทยาโภคโมหาย  
, วยนฺติเจฺจว สพฺพถา;  
  
เภทสฺสภาวมารพฺภ, ธเมฺมสุ สติ ติฎฺฐติฯ  
</li>
  
<li>
อตีตา จ นิรุทฺธาว, นิรุชฺฌิสฺสนฺตินาคตา;  
  
นิรุชฺฌเนฺตว วตฺตนฺตา, อิเจฺจวมนุปสฺสโตฯ  
</li>
  
<li>
นิชฺฌโรว คิรคฺคมฺหิ, วาริโวณตโปกฺขเร;  
  
ปทีโป วิย ฌายโนฺต, อารเคฺคริว สาสโปฯ  
</li>
  
<li>
อาตเป วิย อุสฺสาโว, ปริสฺสาเว ชลํ วิย;  
  
มทฺทิตํ เผณปิณฺฑํว, โลณปิณฺฑมิโวทเกฯ  
</li>
  
<li>
อุทเก ทณฺฑราชีว, วิชฺชุตาว วลาหเก;  
  
ชลํ ตตฺตกปาเลว, สลิเล วิย พุพฺพุฬํฯ  
</li>
  
<li>
วาตพฺภาหตตูลํว, ตีรํ ปตฺตาว วีจิโย;  
  
ผลํ พนฺธนมุตฺตํว, ติณานีว หุตาวเหฯ  
</li>
  
<li>
ชายนฺตาปิ จ ชิยฺยนฺตา, มิยฺยนฺตา จ นิรนฺตรํ;  
  
นิโรธายาภิธาวนฺตา, ภงฺคาภิมุขปาติโนฯ  
</li>
  
<li>
วิคจฺฉนฺตาว ทิสฺสนฺติ, ขียนฺตนฺตรธายิโน;  
  
วิทฺธํสยนฺตา สงฺขารา, ปตนฺตา จ วินาสิโนฯ  
</li>
  
<li>
  
ภงฺคญาณํ  
  
ตมกฺขาตํ, เยน ญาเณน ปสฺสโต;  
  
อนิจฺจนฺตานุธาวนฺติ, ติวิธาปิ วิปสฺสนาฯ  
</li>
  
<li>
อุทยพฺพยภเงฺคสุ, ปากฎา หิ อนิจฺจตา;  
  
ภยาทีนวนิเพฺพเท, ทุกฺขตานตฺตตา ตโตฯ  
</li>
  
<li>
อิตฺถํ ภงฺคมธิฎฺฐาย, ปสฺสนฺตสฺส ติลกฺขณํ;  
  
สงฺขารา สภยา หุตฺวา, สมุปฎฺฐนฺติ โยคิโนฯ  
</li>
  
<li>
วาฬมิคานุพทฺธาว, นิมฺมุชฺชนฺตา วิยณฺณเว;  
  
อมนุสฺสคหิตาว, ปริกฺขิตฺตาว เวริหิฯ  
</li>
  
<li>
กณฺหสปฺปสมาลีฬฺหา  
, จณฺฑหตฺถิสมุฎฺฐิตา;  
  
ปปาตาวาฎปกฺขนฺตา, ปตนฺตาว หุตาวเหฯ  
</li>
  
<li>
วชฺฌปฺปตฺตา มหาโจรา, ฉิชฺชนฺตา วิย สีสโต;  
  
สูลมาโรปิยนฺตาว, ปพฺพเตโนตฺถฎา วิยฯ  
</li>
  
<li>
ชาติสงฺกฎปกฺขนฺตา, ชราพฺยาธินิปีฬิตา;  
  
มรณาสนิสมฺมทฺทา, มหาพฺยสนภาคิโนฯ  
</li>
  
<li>
มจฺจุนพฺภาหตา นิจฺจํ, ทุกฺขภารสโมตฺถฎา;  
  
โสโกปายาสนิสฺสนฺทา, ปริเทวปรายณาฯ  
</li>
  
<li>
ตณฺหาทิฎฺฐิมมเตฺตน, สตฺตา เอตฺถาธิมุจฺฉิตา;  
  
พทฺธา ภเยน พทฺธาว, มุตฺตาว ภยมุตฺตกาฯ  
</li>
  
<li>
อิติ สงฺขารธเมฺมสุ, ภยุปฺปตฺติมุทิกฺขโต;  
  
ภยญาณ  
นฺติ ภาสนฺติ, ภยมุตฺตา มเหสโยฯ  
</li>
  
<li>
สภยา ปุน สงฺขารา, สนฺทิสฺสนฺติ สมนฺตโต;  
  
อหิตาวหิตานิจฺจมาทีนวํ นิรนฺตรํฯ  
</li>
  
<li>
คูถกูปํว กุถิตํ, ภสฺมจฺฉโนฺนว ปาวโก;  
  
สรกฺขสํว สลิลํ, สวิสํ วิย โภชนํฯ  
</li>
  
<li>
วนํ  
วาฬมิคากิณฺณํ, มโคฺค โจรมหพฺภโย;  
  
ภิชฺชมานา มหานาวา, ผลนฺตา อสนี ยถาฯ  
</li>
  
<li>
อาวุธากุลสนฺนทฺธา, ยุทฺธภูมิปติฎฺฐิตา;  
  
สงฺคตาว มหาเสนา, โฆรานตฺถนิยามิตาฯ  
</li>
  
<li>
รถํ จกฺกสมารุฬฺหํ, วุยฺหนฺตํ วฬวามุขํ;  
  
กปฺปุฎฺฐานมหารมฺภํ, กโปฺป ปตฺตนฺตโร ยถาฯ  
</li>
  
<li>
ตถา  
โลกา ตโยเปเต,  
  
มโหปทฺทวสงฺกุลา;  
  
ฑยฺหเนฺตกาทสคฺคีหิ,  
  
ปริปฺผนฺทปรายณาฯ  
</li>
  
<li>
มหารญฺญมิวาทิตฺตํ, ภวโยนิคติฎฺฐิติ-  
  
สตฺตาวาสา สมีภูตา, ชลิตงฺคารกาสุกาฯ  
</li>
  
<li>
อาสีวิสา มหาภูตา, วธกา ขนฺธปญฺจกา;  
  
จกฺขาทโย สุญฺญา คามา, โคจรา คามฆาตกาฯ  
</li>
  
<li>
อิจฺจานยสมากิณฺณํ, ภวสาครมณฺฑลํ;  
  
เลณํ ตาณํ ปติฎฺฐา วา, สรณํ วา น วิชฺชติฯ  
</li>
  
<li>
เอตฺถาภิโรธิโน พาลา, วงฺกฆสฺตาว มีนกา;  
  
มหาสกฎุปพฺพุฬฺหา, มหพฺภยปติฎฺฐิตาฯ  
</li>
  
<li>
ชายมานาว ชิยฺยนฺตา, นานาพฺยสนปีฬิตา;  
  
วิปตฺตาวฎฺฎปติตา, มรณาพทฺธนิจฺฉยาฯ  
</li>
  
<li>
โมหนฺธการปิหิตา, จตุโรฆสโมตฺถฎา;  
  
วิตุนฺนา ทุกฺขสเลฺลน, วิหญฺญนฺติ วิฆาติโนฯ  
</li>
  
<li>
อิตฺถญฺจ วิสปุปฺผํว, นานานตฺถผลาวหํ;  
  
ทุกฺขานุพนฺธสมฺพาธํ, อาพาธํว สมุฎฺฐิตํฯ  
</li>
  
<li>
อาสีวิสํว  
กุปิตํ, โฆรํ ภยนิพนฺธนํ;  
  
อสิสูนํว สารมฺภํ, ทุกฺขายูหนกํ ปทํฯ  
</li>
  
<li>
สวิทาหปริปฺผนฺทปกฺกพนฺธมิโวทกํ;  
  
อุปฺปาทญฺจ ปวตฺตญฺจ, นิมิตฺตายูหนํ ตถาฯ  
</li>
  
<li>
ปฎิสนฺธิญฺจ ปสฺสนฺตํ,  
ญาณมาทีนวํ  
มตํ;  
  
เตภูมเกสุ เตนายมวุทฺธิํ ปฎิวิชฺฌติฯ  
</li>
  
<li>
ภยเภรวปกฺขเนฺต, พหฺวาทีนวปจฺจเย;  
  
สงฺขาเร สมเวกฺขโนฺต, นิพฺพินฺทติ นิราลโยฯ  
</li>
  
<li>
วิสํ  
ชีวิตุกาโมว, เวริเก วิย ภีรุโก;  
  
สุปณฺณํ นาคราชาว, โจรํ วิย มหทฺธโนฯ  
</li>
  
<li>
ทุกฺขานุสยสมฺพาเธ, พาธมาเน วิภาวยํ;  
  
สํเวเชติ นิรานเนฺท, ปริปนฺถภยากุเลฯ  
</li>
  
<li>
สุโทฺธ มุตฺตกรีสํว, สุหิโต วมิตํ วิย;  
  
สุวิลิโตฺตว ทุคฺคนฺธํ, สุนฺหาโต องฺคณํ วิยฯ  
</li>
  
<li>
ราคโทสปริกฺลิเฎฺฐ, จตุราสวปูติเก;  
  
หีนโลกามิสาสาเร, สํเกฺลสวิสทูสิเตฯ  
</li>
  
<li>
สงฺขาเรปิ ชิคุจฺฉโนฺต, นาภินนฺทติ ปณฺฑิโต;  
  
ตเสฺสตํ นนฺทินิสฺสฎฺฐํ,  
นิพฺพิทาญาณ  
มพฺรวุํฯ  
</li>
  
<li>
สภยาทีนเว ทิสฺวา, สงฺขาเร ปุน ปณฺฑิโต;  
  
นิพฺพินฺทโนฺต ตโต เตหิ, ปริมุจฺจิตุมิจฺฉติฯ  
</li>
  
<li>
มีนาว กุมีเน พทฺธา, ปญฺชเร วิย ปกฺขิโน;  
  
โจโร จารกพโทฺธว, เปฬายโนฺตว ปนฺนโคฯ  
</li>
  
<li>
ปเงฺก สโนฺน มหานาโค, จโนฺท ราหุมุขํ คโต;  
  
มิโค ยถา ปาสคโต, ตถา สํสารจารเกฯ  
</li>
  
<li>
อวิชฺชาปริโยนเทฺธ  
, ขนฺธปญฺจกสนฺถเร;  
  
ทิฎฺฐิชาลปฎิจฺฉเนฺน, วิปลฺลาสปริกฺขิเตฯ  
</li>
  
<li>
ปญฺจนีวรณาพเทฺธ, มานตฺถมฺภสมุสฺสเย;  
  
อิจฺฉาปปาตคมฺภีเร, วิปตฺติวินิปาตเนฯ  
</li>
  
<li>
ชราพฺยาธิสมุปฺปาเท, ธูมเกตุปปตฺติเก;  
  
โกธูปนาหทหเน, โสโกปายาสธูปิเตฯ  
</li>
  
<li>
มทปฺปมาทาวโรเธ, ภวตณฺหาวกฑฺฒเน;  
  
วิปฺปโยคสมุตฺตาเส, นิจฺจาปายภยากุเลฯ  
</li>
  
<li>
ฉาลมฺพาภิหเต  
นิจฺจํ, ผสฺสทฺวาราธิกุฎฺฎเน;  
  
สเญฺจตนาการณิเก, เวทนากมฺมการเณฯ  
</li>
  
<li>
อนตฺถาลาปนิโคฺฆเส, เกฺลสรกฺขสลาลิเต;  
  
มรณารมฺภนิฎฺฐาเน, พโทฺธ มุตฺติํ คเวสติฯ  
</li>
  
<li>
อคฺคิํ วิย จ สมฺผุฎฺฐ-มสุจิํ คหิตํ วิย;  
  
เปตํ ขาทิตุกามํว, วิกฺกเนฺตนฺตมิวาวุธํฯ  
</li>
  
<li>
มหาพฺยสนุปสฺสเฎฺฐ, สงฺขาเร โมตฺตุมิจฺฉโต;  
  
มุจฺจิตุกมฺยตาญาณ  
มุปฺปนฺนนฺติ ปวุจฺจติฯ  
</li>
  
<li>
ทุชฺชเห ปลิพชฺฌเนฺต, คนฺถานุสยสงฺคเม;  
  
ตณฺหุปาทานคหเณ, นนฺทิราคานุพนฺธเนฯ  
</li>
  
<li>
ทิฎฺฐิมานมทตฺถเทฺธ, โลภปาสนิรนฺตเร;  
  
สํโยชนมหาทุเคฺค, จิรกาลปฺปปญฺจิเตฯ  
</li>
  
<li>
สงฺขาเร มุญฺจตจฺจนฺตํ, อาวิชฺฌิตฺวาว ปนฺนคํ;  
  
ลกฺขณานุปนิชฺฌาย, สุขุมํ ปน โยนิโสฯ  
</li>
  
<li>
มชฺฌตฺตคหโณ ตสฺมา, นิรเปกฺขวิมุตฺติยา;  
  
วคฺคุลีวาผลํ รุกฺขํ, วีมํสติ วิเสสโตฯ  
</li>
  
<li>
วิหตํ  
วิย กปฺปาสํ, วิหนโนฺต ปุนปฺปุนํ;  
  
คนฺธํ วิย จ ปิเสโนฺต, ปิสิตํเยว สาธุกํฯ  
</li>
  
<li>
อนิจฺจา ทุกฺขานตฺตาติ, สติมา สุสมาหิโต;  
  
อาหจฺจ ปฎิวิชฺฌโนฺต, ลกฺขณานิ วิปสฺสติฯ  
</li>
  
<li>
วิปสฺสนฺตสฺส ตเสฺสวํ,  
ปฎิสงฺขานุปสฺสนา-  
  
ญาณ  
มิจฺจาหุ นิปุณํ, วิจินนฺตํ วิสารทาฯ  
</li>
  
<li>
อิติ สมฺมา วิปสฺสโนฺต, สจฺฉิกตฺวา ติลกฺขณํ;  
  
ยถาภูตสภาเวน, ตเตฺถวมนุปสฺสติฯ  
</li>
  
<li>
อนิจฺจา  
วต สงฺขารา, นิจฺจาติ คหิตา ปุเร;  
  
ทุกฺขาว สุขโต ทิฎฺฐา, อนตฺตาว ปนตฺตโตฯ  
</li>
  
<li>
อนิจฺจา ทุกฺขานตฺตา จ, สงฺขตา ปุน สพฺพถา;  
  
อลพฺภเนยฺยธมฺมา จ, ตเถวากามการิยาฯ  
</li>
  
<li>
ธาตุมตฺตา ปราธีนา, อตฺตาเธยฺยวิวชฺชิตา;  
  
มจฺจุเธยฺยวสานีตา, อุปธิหตโคจราฯ  
</li>
  
<li>
อหํ มมนฺติ โวหาโร, ปโร วาถ ปรสฺส วา;  
  
อตฺตา วา อตฺตนียํ วา, วตฺถุโต นตฺถิ กตฺถจิฯ  
</li>
  
<li>
ยถาปิ องฺคสมฺภารา, โหติ สโทฺท รโถ อิติ;  
  
เอวํ ขเนฺธสุ สเนฺตสุ, โหติ สโตฺตติ สมฺมุติฯ  
</li>
  
<li>
ตตฺถ กเปฺปนฺติ อตฺตานํ, พาลา ทุเมฺมธิโน ชนา;  
  
อชฺฌตฺตํ วา พหิทฺธา วา, ปสฺสโต นตฺถิ กิญฺจนํฯ  
</li>
  
<li>
สุขิโต ทุกฺขิโต วาถ, ปุคฺคโล นาม กตฺถจิ;  
  
วตฺถุโต นตฺถิ สพฺพตฺถ, สงฺขารา ตํสภาวิโนฯ  
</li>
  
<li>
ชายมานา จ ชิยฺยนฺตา, มิยฺยมานา จ สงฺขตา;  
  
อตฺตาว ทุกฺขิตา เหเต, น ตุ ทุกฺขาย กสฺสจิฯ  
</li>
  
<li>
ทุกฺขเมว  
หิ สโมฺภติ, ทุกฺขํ ติฎฺฐติ เวติ จ;  
  
นาญฺญตฺร ทุกฺขา สโมฺภติ, นาญฺญํ ทุกฺขา นิรุชฺฌติฯ  
</li>
  
<li>
เอตฺถ คยฺหูปคํ นตฺถิ, ปลาเสตํ ปปญฺจิตํ;  
  
นิรุทฺธสฺส สมายูหา, นิรตฺถกสมุพฺภวาฯ  
</li>
  
<li>
อนิจฺจา โหนฺตุ สงฺขารา, ทุกฺขิตา วา มเมตฺถ กิํ;  
  
อนตฺตา วาติ?  
สงฺขารุเปกฺขาญาณํ  
ปวตฺตติฯ  
</li>
  
<li>
อิติ ทิสฺวา ยถาภูตํ, ยาว ภงฺคา ตโต ปรํ;  
  
คณฺหนฺตี ภาวนาคพฺภํ, ปริปกฺกา วิปสฺสนาฯ  
</li>
  
<li>
อวสฺสํ ภงฺคนิฎฺฐาเน, ภยาทีนวนิจฺฉิเต;  
  
นิพฺพินฺทิตฺวา วิรชฺชโนฺต, ปฎิสงฺขายุเปกฺขติฯ  
</li>
  
<li>
ตตฺถ  
มุตฺตกรีสํว, เขฬปิณฺฑํว อุชฺฌิตํ;  
  
วิสฺสฎฺฐปรปุตฺตํว, วิสฺสฎฺฐภริยํ วิยฯ  
</li>
  
<li>
ปวตฺตญฺจ นิมิตฺตญฺจ, ปฎิสงฺขายุเปกฺขโต;  
  
สพฺพสงฺขารธเมฺมสุ, คติโยนิภเวสุ วาฯ  
</li>
  
<li>
วาริ โปกฺขรปเตฺตว, สูจิกเคฺคว สาสโป;  
  
ขิตฺตํ กุกฺกุฎปตฺตํว, ททฺทุลํว หุตาวเหฯ  
</li>
  
<li>
น ปสารียตี จิตฺตํ, น ตุ สชฺชติ พชฺฌติ;  
  
อาลยา ปติลียนฺติ, ปริวตฺตติ วฎฺฎโตฯ  
</li>
  
<li>
สีตํ ฆมฺมาภิตโตฺตว,  
  
ฉาตชฺฌโตฺตว โภชนํ;  
  
ปิปาสิโตว ปานียํ,  
  
พฺยาธิโตว มโหสธํฯ  
</li>
  
<li>
ภีโต เขมนฺตภูมิํว, ทุคฺคโตว มหานิธิํ;  
  
อญฺชสํ มคฺคมุโฬฺหว, ทีปํ วิย จ อณฺณเวฯ  
</li>
  
<li>
อชรามรมจฺจนฺตํ  
, อสงฺขารมนาสวํ;  
  
สพฺพทุกฺขกฺขยํ ฐานํ, นิพฺพานมภิกงฺขติฯ  
</li>
  
<li>
วุฎฺฐานคามินี จายํ, สิขปฺปตฺตา วิปสฺสนา;  
  
สกุณี ตีรทสฺสีว,  
สานุโลมา  
ปวตฺตติฯ  
</li>
  
<li>
อปฺปวตฺตมนิมิตฺตํ, ปสฺสโนฺต ปน สนฺตโต;  
  
ปกฺขีว นิปฺผลํ รุกฺขํ, หิตฺวา วุฎฺฐาติ สงฺขตาฯ  
</li>
  
<li>
อุปจารสมาธีติ, กามาวจรภาวนา;  
  
มุโตฺตยํ โลกิโย มโคฺค, ปุพฺพภาควิปสฺสนาฯ  
</li>
  
<li>
ปริปกฺกา กเมเนวํ, ปริภาวิตภาวนา;  
  
ปริจฺจชนฺตี สงฺขาเร, ปกฺขนฺทนฺตี อสงฺขเตฯ  
</li>
  
<li>
ชเนตานุตฺตรํ  
มคฺค-มาเสวนวิเสสโต;  
  
กฎฺฐสงฺฆฎฺฎนา ชาตา, อจฺจิธูมาว ภาสุรํฯ  
</li>
  
<li>
อุคฺคจฺฉติ ยถาทิโจฺจ, ปุรกฺขตฺวารุณํ ตถา;  
  
วิปสฺสนํ ปุรกฺขตฺวา, มคฺคธโมฺม ปวตฺตติฯ  
</li>
  
<li>
ตถา ปวตฺตมาโน จ, นิพฺพานปทโคจโร;  
  
วิโมกฺขตฺตยนาเมน, ยถารหมเสสโตฯ  
</li>
  
<li>
เกฺลสทูสิตสนฺตาเน, อภิหนฺตฺวา วิคจฺฉติ;  
  
เอกจิตฺตกฺขณุปฺปาโท, อสนี วิย ปพฺพตํฯ  
</li>
  
<li>
ปุเพฺพ วุตฺตนเยเนว, อปฺปนานยมีรเย;  
  
ปาทกชฺฌานเภเทน, ฌานงฺคนิยโม ภเวฯ  
</li>
  
<li>
ปริกโมฺมปจารานุ-โลมสงฺขาตโคจรา;  
  
ยํ กิญฺจิ ลกฺขณาการํ, วิปสฺสนฺตา ปวตฺตเรฯ  
</li>
  
<li>
ตโต โคตฺรภุ นิพฺพาน-มาลมฺพิตฺวาน ชายติ;  
  
พหิทฺธา ขนฺธโต ตสฺมา, วุฎฺฐานนฺติ ปวุจฺจติฯ  
</li>
  
<li>
ตโต  
  
มโคฺค  
กิเลสมฺหา, วิมุจฺจโนฺต ปวตฺตติ;  
  
วุฎฺฐานํ อุภโต ตสฺมา, ขนฺธโต จ กิเลสโตฯ  
</li>
  
<li>
เทฺว ตถา ตีณิ วา โหนฺติ,  
ผลานิ  
จ ตโต ปรํ;  
  
ภวงฺคปาโต ตํ เฉตฺวา, ชายเต ปจฺจเวกฺขณาฯ  
</li>
  
<li>
มคฺคํ ผลญฺจ นิพฺพานํ, ปจฺจเวกฺขติ ปณฺฑิโต;  
  
หีเน กิเลเส เสเส จ, ปจฺจเวกฺขติ วา น วาฯ  
</li>
  
<li>
ภาเวตฺวา ปฐมํ มคฺค-มิตฺถมาทิผเล ฐิโต;  
  
ตโต ปรํ ปริคฺคยฺห, นามรูปํ ยถา ปุเรฯ  
</li>
  
<li>
กเมน จ วิปสฺสโนฺต, ปุนเทว ยถารหํ;  
  
ยถานุกฺกมมเปฺปติ, สกทาคามิอาทโยฯ  
</li>
  
<li>
อิตฺถํ  
วิภตฺตปริปากวิภาวนายํ,  
  
พุทฺธานุพุทฺธปริภาวิตภาวนายํ;  
  
ปจฺจุทฺธเรติ ภวสาครปารคามี,  
  
มโคฺค มเหสิ คุณสาครปารคามีฯ  
</li>
  
<li>
อิเจฺจตํ ทสวิธ ภาวนาวิภาคํ,  
  
ภาเวตฺวา ปรมหิตาวหํ กเมน;  
  
ปโปฺปนฺติ ปทมชรามรํ จิราย,  
  
สํเกฺลสํ สกลมวสฺสชนฺติ ธีราฯ  
</li>
  
อิติ นามรูปปริเจฺฉเท ทสาวตฺถาวิภาโค นาม  
</li>
  
ทฺวาทสโม ปริเจฺฉโทฯ  
</li>
  
  
  
  
  