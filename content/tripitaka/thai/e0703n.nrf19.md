<h1>วีสติม ปริเจฺฉท</h1>
<h3>เถรปรินิพฺพานํ</h3>
<ol>
<li>
อฎฺฐารสมฺหิ วสฺสมฺหิ, ธมฺมาโสกสฺส ราชิโน;  
  
มหาเมฆวนาราเม, มหาโพธิ ปติฎฺฐติฯ  
</li>
  
<li>
ตโต ทฺวาทสเม วเสฺส, มเหสี ตสฺส ราชิโน;  
  
ปิยา อสนฺธีมิตฺตา สา, มตา สมฺพุทฺธมามกาฯ  
</li>
  
<li>
ตโต จตุเตฺถ วสฺสมฺหิ, ธมฺมาโสโก มหีปติ;  
  
ติสฺสรกฺข มเหสิเตฺต, ฐเปสิ วิสมาสยํฯ  
</li>
  
<li>
ตโต ตุ ตติเย วเสฺส, สาพาลา รูปมานินี;  
  
‘‘มยาปิ จ อยํ ราชา, มหาโพธิํ ม มายติ’’ฯ  
</li>
  
<li>
อิติ โกธวสํ คนฺตฺวา, อตฺตโน’นตฺถ การิกา;  
  
มณฺฑุกณฺฎกโยเคน, มหาโพธิ มฆา ตยิฯ  
</li>
  
<li>
ตโต  
จ ตุเตฺถวสฺสมฺหิ, ธมฺมา โสโก มหายโส;  
  
อนิจฺจ ตาว สํปโตฺต, สตฺตติํสสมา อิเมฯ  
</li>
  
<li>
เทวานํ ปิยติโสฺส ตุ, ราชา ธมฺมคุเณ รโต;  
  
มหาวิหาเร นวกมฺมํ, ตถา เจติยปพฺพเตฯ  
</li>
  
<li>
ถูปาราเม นวกมฺมํ, นิฎฺฐาเปตฺวา ยถารหํ;  
  
ทีปปฺปสาทกํ เถรํ, ปุจฺฉิ ปุจฺฉิตโกวิทํฯ  
</li>
  
<li>
การาเปสฺสมหํ ภเนฺต, วิหาเรสุ พหู อิธ;  
  
ปติฎฺฐาเปตุํ ถูเปสุ, กถํ ลจฺฉาม ธาตุโยฯ  
</li>
  
<li>
สมฺพุทฺธปตฺตํ ปูเรตฺวา, สุมเนนา’หฎา อิธ;  
  
เจติยปพฺพเต ราช, ฐปิตา อตฺถิ ธาตุโยฯ  
</li>
  
<li>
หตฺถิกฺขเนฺธ ฐเปตฺวา ตา, ธาตุโย อิธ อาหร;  
  
อิติ วุโตฺต สเถเรน, ตถา อาหริ ธาตุโยฯ  
</li>
  
<li>
วิหาเร การยิตฺวาน, ฐาเน โยชนโยชเน;  
  
ธาตุโย ตตฺถ ถูเปสุ, นิธาเปสิ ยถารหํฯ  
</li>
  
<li>
สมฺพุทฺธภุตฺตปตฺตํ ตุ, ราชวตฺถุฆเร สุเภ;  
  
ฐปยิตฺวาน ปูเชสิ, นานาปูชาหิ สพฺพทาฯ  
</li>
  
<li>
ปญฺจสเตหิ’สฺสเรติ, มหาเถรสฺส สนฺติเก;  
  
ปพฺพชฺชวสิตฐาเน, อิสฺสรสมณโก อหุฯ  
</li>
  
<li>
ปญฺจสเตหิ วเสฺสหิ, มหาเถรสฺส สนฺติเก;  
  
ปพฺพชฺชวสิตฐาเน, ตถา วสฺสคิริ อหุฯ  
</li>
  
<li>
ยา ยา มหามหิเนฺทน, เถเรน วสิตา คุหา;  
  
สปพฺพตวิหาเรสุ, สา มหินฺทคุหา อหุฯ  
</li>
  
<li>
มหาวิหารํ ปฐมํ, ทุติยํ เจติยวฺหยํ;  
  
ถูปารามํ ตุ ตติยํ, ถูปปุพฺพงฺคมํ สุภํฯ  
</li>
  
<li>
จตุตฺถํ ตุ มหาโพธิ-ปติฎฺฐาปนเมว จ;  
  
ถูปฐานียภูตสฺส, ปญฺจมํ ปน สาธุกํฯ  
</li>
  
<li>
มหาเจติยฐานมฺหิ, สิลาถูปสฺส จารุโน;  
  
สมฺพุทฺธคีวาธาตุสฺส, ปติฎฺฐาปนเมว จฯ  
</li>
  
<li>
อิสฺสรสมณํ  
ฉฎฺฐํ, ติสฺสวาปินฺตุสตฺตมํ;  
  
อฎฺฐมํ ปฐมํ ถูปํ, นวมํ วสฺสคิริวฺหยํฯ  
</li>
  
<li>
อุปาสิกาวฺหยํ รมฺมํ, ตถา หตฺถาฬฺหกวฺหยํ;  
  
ภิกฺขุนุปสฺสเก เทฺว’เม, ภิกฺขุนี ผาสุการณาฯ  
</li>
  
<li>
หตฺถาฬฺหเก โอสริตฺวา, ภิกฺขุนีนํ อุปสฺสเย;  
  
คนฺตฺวาน ภิกฺขุสเงฺฆน, ภตฺตคฺคหณการณาฯ  
</li>
  
<li>
หตฺตสาลํ สูปหารํ, มหาปาฬิกนามกํ;  
  
สพฺพุปกรณูเปตํ, สมฺปตฺตปริจาริกํฯ  
</li>
  
<li>
ตถา ภิกฺขุสหสฺสสฺส, สปริกฺขารมุตฺตมํ;  
  
ปวารณาย ทานญฺจ, อนุวสฺสกเมว จฯ  
</li>
  
<li>
นาคทีเป ชมฺพุโกล-วิหารํ ต มฺหิปฎฺฎเน;  
  
ติสฺสมหาวิหารญฺจ, ปาจีนาราม เมว จฯ  
</li>
  
<li>
อิติ เอตานิ กมฺมานิ, ลํกาชนหิตตฺถิโก;  
  
เทวานํปิยติโสฺส โส, ลํกิโนฺท ปุญฺญปญฺญวาฯ  
</li>
  
<li>
ปฐเมเยว วสฺสมฺหิ, การาเปสิ คุณปฺปิโย;  
  
ยาว ชีวนฺตุเนกานิ, ปุญฺญกมฺมานิ อาจินิฯ  
</li>
  
<li>
อยํ ทีโป อหุ ฐิโต, วิชิเต ตสฺส ราชิโน;  
  
วสฺสานิ จตฺตาลีสํ โส, ราชา รชฺชมการยิฯ  
</li>
  
<li>
ตสฺส’จฺจ เย ตํ กนิโฎฺฐ, อุตฺติโย อิติ วิสฺสุโต;  
  
ราชปุโตฺต อปุตฺตํ ตํ, รชฺชํ กาเรสิ สาธุกํฯ  
</li>
  
<li>
มหามหินฺทเตฺถโร ตุ, ชินสาสนมุตฺตมํ;  
  
ปริยตฺติํ ปฎิปตฺติํ, ปฎิเวธญฺจ สาธุกํฯ  
</li>
  
<li>
ลํกาทีปมฺหิ ทีเปตฺวา, ลํกาทีโป มหาคณิ;  
  
ลํกายโส สตฺถุ กโปฺป, กตฺวา ลํกาหิตํ พหุํฯ  
</li>
  
<li>
ตสฺส อุตฺติยราชสฺส, ชยวสฺสมฺหิ อฎฺฐเม;  
  
อโนฺตวสฺสํ สฎฺฐิวโสฺส, เจติยปพฺพเต วสํฯ  
</li>
  
<li>
อสฺสยุชสฺส มาสสฺส, สุกฺกปกฺขฐเม ทิเน;  
  
ปรินิพฺพายิเต เนตํ, ทินํ ตนฺนามกํ อหุฯ  
</li>
  
<li>
[นิพฺพุตสฺส  
มหินฺทสฺส, อฎฺฐมิยํ ทิเน ปน,  
  
เตน ตํ ทิวสํ นาม, อฎฺฐมิยาติ สมฺมตํฯ]  
</li>
  
<li>
ตํ สุตฺวา อุตฺติโย ราชา, โสกสลฺลสมปฺปิโต;  
  
คนฺตฺวาน เถรํ วนฺทิตฺวา กนฺทิตฺวา พหุธา พหุํฯ  
</li>
  
<li>
อาสิตฺตคนฺธเตลาย, พหุํ โสวณฺณโทณิยา;  
  
เถรเทภํ ขิปาเปตฺวา, ตํ โทณิํ สาธุผุสฺสิตํฯ  
</li>
  
<li>
โสวณฺณกูฎาคารมฺหิ, ฐปาเปตฺวา อลงฺกเต;  
  
กูฎาคารํ คาหยิตฺวา, กาเรโนฺต สาธุกีฬิตํฯ  
</li>
  
<li>
มหตา จ ชโนเฆน, อาคเตนตโต ตโต;  
  
มหตา จ พโลเฆน, กาเรโนฺต ปูชนาวิธิํฯ  
</li>
  
<li>
อลงฺกเตน มเคฺคน, พหุธา’ลงฺกตํ ปุรํ;  
  
อานยิตฺวาน นคเร, จาเรตฺวา ราชวีถิโยฯ  
</li>
  
<li>
มหาวิหารํ อาเนตฺวา, เอตฺถ ปญฺหมฺพมาฬเก;  
  
กุฎาคารํ ฐปาเปตฺวา, สตฺตาหํ โส มหีปติฯ  
</li>
  
<li>
โตรณทฺธชปุเปฺผหิ, คนฺธปุณฺณฆเฎหิ จ;  
  
วิหารญฺจ สมนฺตา จ, มณฺฑิหํ โยชนตฺตยํฯ  
</li>
  
<li>
อหุ ราชานุภาเวน, ทีปนฺตุ สกลํ ปน;  
  
อานุภาเวน เทวานํ, ตเถวา’ลงฺกตํ อหุฯ  
</li>
  
<li>
นานาปูชํ การยิตฺวา, สตฺตาหํ โส มหีปติ;  
  
ปุรตฺถิมทิสาภาเค, เถรานํ พทฺธมาฬเกฯ  
</li>
  
<li>
กาเรตฺวา คนฺธจิตกํ, มหาถูปํ ปทกฺขิณํ;  
  
กโรโนฺต ตตฺถ เนตฺวา ตํ, กูฎาคารํ มโนรมํฯ  
</li>
  
<li>
จิตกมฺหิ ฐปาเปตฺวา, สกฺการํ อนฺติมํ อกา;  
  
เจติยเญฺจตฺถ กาเรสิ, คาหา เปตฺวาน ธาตุโยฯ  
</li>
  
<li>
อุปฑฺฒธาตุํ  
คาเหตฺวา, เจติเย ปพฺพเตปิ จ;  
  
สเพฺพสุ จ วิหาเรสุ, ถูเป กาเรสิ ขตฺติโยฯ  
</li>
  
<li>
อิสิโน เทหนิเกฺขป-กตฐานญฺหิ ตสฺส ตํ;  
  
วุจฺจเต พหุมาเนน, อิสิภูมงฺคนํ อิติฯ  
</li>
  
<li>
ตโต ปภุตฺย’ริยานํ, สมนฺตา โยชนตฺตเย;  
  
สรีรํ อาหริตฺวาน, ตมฺหิ เทสมฺหิ ฑยฺหติฯ  
</li>
  
<li>
สงฺฆมิตฺตา มหาเถรี, มหา’ภิญฺญา มหามตี;  
  
กตฺวา สาสนกิจฺจานิ, ตถา โลกหิตํ พหุํฯ  
</li>
  
<li>
เอกูนสฎฺฐิวสฺสา สา, อุตฺติยเสฺส’ว ราชิโน;  
  
วสฺสมฺหิ นวเม เขเม, หตฺถาฬฺหกอุปสฺสเยฯ  
</li>
  
<li>
วสนฺตี ปรินิพฺพายี, ราชา ตสฺสาปิ การยิ;  
  
เถรสฺส วิย สตฺตาหํ, ปูชาสกฺการ มุตฺตมํฯ  
</li>
  
<li>
สพฺพา อลงฺกตา ลํกา, เถรสฺส วิย อาสิ จ;  
  
กูฎาคารคตํ เถริ-เทหํ สตฺตทินจฺจเยฯ  
</li>
  
<li>
นิกฺขาเมตฺวาน นครํ, ถูปราม ปุรตฺถโต;  
  
จิตฺตสาลา สมีปมฺหิ, มหาโพธิป ทสฺสเยฯ  
</li>
  
<li>
เถริยา วุฎฺฐฐานมฺหิ, อคฺคิกิจฺจ มการยิ;  
  
ถูปญฺจ ตตฺถ กาเรสิ, อุตฺติโย โส มหีปติฯ  
</li>
  
<li>
ปญฺจาปิ เต มหาเถรา, เถราริฎฺฐาทโยปิ จ;  
  
ตถา’เนก สหสฺสานิ, ภิกฺขุ ขีณาสวาปิ จฯ  
</li>
  
<li>
สงฺฆมิตฺตา ปภุติโย, ตา จ ทฺวาทสเถริโย;  
  
ขีณาสวา ภิกฺขุนิโย, สหสฺสานิ พหูนิ จฯ  
</li>
  
<li>
พหุสฺสุตา มหาปญฺญา, วินยาทิชานาคมํ;  
  
โชตยิตฺวาน กาเลน, ปยาตา’นิจฺจตาวสํฯ  
</li>
  
<li>
ทสวสฺสานิ โส ราชา, รชฺชํ กาเรสิ อุตฺติโย;  
  
เอวํ อนิจฺจตา เอสา, สพฺพโลกวินาสินีฯ  
</li>
  
<li>
ตํ  
เอตํ อติสาหสํ อติพลํ น วาริยํ นโร;  
  
ชานโนฺตปิ อนิจฺจตํ ภวคเต นิพฺพินฺทเตเนว จ;  
  
นิพฺพิโนฺท วิรติํ รติํ น กุรุเต ปาเปหิ ปุเญฺญหิ จ;  
  
ตเสฺส’สาอติโมหชาลพลตาชานมฺปิ สมฺมุยฺหตีติฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
เถรปรินิพฺพานํ นาม  
</li>
  
วีสติโม ปริเจฺฉโทฯ  
</li>
  
  
  
  
  