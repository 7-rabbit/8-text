<h2>สีมวิโสธนี</h2>
<p>
วรทํ  
วรทํ อคฺคํ, ทิจฺจํ ทิจฺจํว วนชํ;  
  
โพธกํ โพธกํ ปาณํ, เทว’เทวํ นมาม’หํฯ  
</p>
  
<p>
สนฺตํ สนฺตํ สทา วฎฺฎํ, ปชํ’ภเว สุตํ;  
  
นิพฺพุทํ นิพฺพุทํ ตารํ, ธมฺมวรํ นมาม’หํฯ  
</p>
  
<p>
สุตํ สุตํ ภวเน ยํ, นตนํ นตนา’รหํ;  
  
นรา’นรา สทา’กํสุ, สงฺฆวรํ นมาม’หํฯ  
</p>
  
<p>
อิเจฺจว’มจฺจนฺตนตสฺสเนยฺยํ, นตยฺยมาโน รตนตฺตยํ ยํ;  
  
ปุญฺญาภิวฑฺฒิํ มหคฺฆํ อลตฺถํ, ตสฺสานุภาเวน หตนฺตราโยฯ  
</p>
  
<p>
วินเย สติ ฐิเต ยํ, สาสนํ สณฺฐิตํ ภเว;  
  
วินเย สติ นเฎฺฐ ยํ, วินฎฺฐํ สาสนํ ภเวฯ  
</p>
  
<p>
ตสฺมา ทิตฺตํ มเม’ทานิ, โชตยิตฺวาน สาสเน;  
  
ภินฺทิตฺวา เทฺวฬฺหกํ วาทํ, เอกีภาวํ กโรม’หํฯ  
</p>
  
<p>
อตฺตุกฺกํสน-ภาวญฺจ, ปรวมฺภนกมฺปิจ;  
  
เตสุ จิตฺตํ อเปเสตฺวา, สาสนสฺส สุวุฑฺฒิยาฯ  
</p>
  
<p>
ยทิ เม อีทิสํ จิตฺตํ, ภเวยฺยุํ ปาปสงฺกปฺปา;  
  
ปจฺจิสฺสํ นิรเย ภยํ, หีน’ชฺฌาสยการณาฯ  
</p>
  
<p>
สาสนสฺส  
สุลภํ’ว ปตฺถยโนฺต สตา’จาโร;  
  
สํสนฺทิสฺสมหํ ทานิ, จิรํ สทฺธมฺม’สุทฺธิยาฯ  
</p>
  
<p>
สุทุลฺลภํ ลภิตฺวาน, ปพฺพชฺชํ ชินสาสเน;  
  
สมฺพุทฺธสฺส วรํ วาทํ, กตฺวา เทฺวฬฺหก’เมกิกํฯ  
</p>
  
<p>
สีมวิโสธนิํ นาม, นานาคนฺถสมาหฎํ;  
  
กริสฺสํ เม นิสาเมนฺตุ, สาธโว กวิปุงฺควาฯ  
</p>
  
<p>
ปาฬิํ อฎฺฐกถเญฺจว, มาติกํ ปทภาชนิํ;  
  
โอคาเหตฺวาน ตํ สพฺพํ, ปุนปฺปุนํ อเสสโตฯ  
</p>
  
<p>
อตฺตโนมติคเนฺถสุ, ฎีกาคณฺฐิปเทสุจ;  
  
วินิจฺฉยวิมตีสุ, มาติกา’ฎฺฐกถาสุปิฯ  
</p>
  
<p>
สพฺพํ อเสสกํ กตฺวา, สํสนฺทิตฺวาน เอกโต;  
  
ปวตฺตา วณฺณนา เอสา, โตสยนฺตี วิจกฺขเณติฯ  
</p>
  
<p>พุทฺธุปฺปาโท หิ ทุลฺลโภ, ตโต ปพฺพชฺชา จ อุปสมฺปทา จ, วุตฺตเญฺหตํ</p>


<p>
พุโทฺธ จ ทุลฺลโภ โลเก, สทฺธมฺมสวนมฺปิ จ;  
  
สโงฺฆ จ ทุลฺลโภ โลเก, สปฺปูริสา’ติทุลฺลภาฯ  
</p>
  
<p>
ทุลฺลภญฺจ มนุสฺสตฺตํ, พุทฺธุปฺปาโท จ ทุลฺลโภ;  
  
ทุลฺลภา ขณสมฺปตฺติ, สทฺธโมฺม ปรมทุลฺลโภ’ติฯ  
</p>
  
  
  
  
  