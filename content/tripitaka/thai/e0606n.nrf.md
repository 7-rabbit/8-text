<h1>กมลาญฺชลิ</h1>
<ol>
<li>
กมลาสน กมลาปติ ปมถาธิป วชิรา,  
  
ยุธทานว มนุโชรค ภุชคาสน ปตินํ;  
  
มกุฎาหิต มนิทีธิติ ภมราวลิ ภชิตํ,  
  
ปณมา’มหํ อนฆํ มุนิ จรณามล กมลํฯ  
</li>
  
<li>
กมลาลย สทิ’สงฺกิต กลมงฺคล รุจิรํ,  
  
ชุติรญฺชิตํ อภินิชฺชิต สุภกญฺจน นลินํ;  
  
ชนิตา จิร สมเย นิช ปิตุ ภูปติ นมิตํ,  
  
ปณมา’มหํ อนฆํ มุนิ จรณามล กมลํฯ  
</li>
  
<li>
สรณาคต รชนีปติ ทินเสขร นมิตํ,  
  
ภชิตาขิล ชนปาวนํ อภิกงฺขิต สุขทํ;  
  
วสุธาตล สยมุคฺคต สรสีรุห มหิตํ,  
  
ปณมา’มหํ อนฆํ มุนิ จรณามล กมลํฯ  
</li>
  
<li>
ทิรทาสน ตรุปนฺติก ฆฎิตาสนํ อภยํ,  
  
วิชยาสน สมธิฎฺฐิต จตุรงฺคิก วิริยํ;  
  
ธรมานก สุริเยหนิ วิชิตนฺตก ธชินิํ,  
  
ปณมา’มหํ อภิปาติต นมุจิทฺธช วิภวํฯ  
</li>
  
<li>
สทโยทิต ปิยภารติ วิชิตนฺตก สมรํ,  
  
ทสปารมิ พลกมฺปิต สธราธร ธรนิํ;  
  
คิริเมขล วรวารน สิรสานต จรณํ,  
  
ปณมา’มหํ อภินนฺทิต สนรามร ภุวนํฯ  
</li>
  
<li>
นิขิลาสว วิคเม’นติวิมลีกต หทยํ,  
  
ตทนนฺตร วิทิตาขิล มติโคจร วิสยํ;  
  
วิสยีกต ภุวนตฺตยํ อติโลกิย จริตํ,  
  
ปณมา’มหํ อปราชิตํ อรหํ มุนิํ อสมํฯ  
</li>
  
<li>
มุทุภารติ มธุปาสิต นลิโนปม วทนํ,  
  
รุจิรายต นลินีทล นิภ โลจน ยุคลํ;  
  
อุทโยทิต รวิมณฺฑล ชลิตามล นิฎิลํ,  
  
ปณมา’มห อกุโตภยํ อนฆํ มุนิ ปมุขํฯ  
</li>
  
<li>
อสิตมฺพุท รุจิกุญฺจิต มุทุ กุนฺตล ลลิตํ,  
  
ภุวโนทร วิตตามิต ชุติสญฺจย ชลิตํ;  
  
มทโมทิต ทิรโทปม คติวิพฺภม รุจิรํ,  
  
ปณมา’มหํ อมตนฺทท มุนิปุงฺควํ อสมํฯ  
</li>
  
<li>
กรุณารส ปริภาวิต สวณามต วจนํ,  
  
วิรุทาวลิ สตโฆสิต ยสปูริต ภุวนํ;  
  
สุมโนหร วรลกฺขณ สิริสญฺจย สทนํ,  
  
ปณมา’มหํ อุทิตามล สสิมณฺฑล วทนํฯ  
</li>
  
<li>
วินยารห ชนมานส กุมุทากร สสินํ,  
  
ตสินาปค ปริโสสน สตทีธิติ ตุลิตํ;  
  
ตมนาสว มุนิเสวิตํ อปโลกิต สุขทํ,  
  
ปณมา’มหํ อนิเกตนํ อขิลาคติ วิคตํฯ  
</li>
  
<li>
สหิตาขิล ภยเภรวํ อภยาคต สรนํ,  
  
อชรามร สุขทายกํ อนิรากต กรุณํ;  
  
ตมุปาสก ชนเสวิต สุปติฎฺฐิต จรณํ,  
  
ปณมา’มหํ อหิตาปหํ อนฆุตฺตม จรณํฯ  
</li>
  
<li>
กรุณามต รสปุริต วีมลาขิล หทยํ,  
  
วิหิตามิต ชนตาหิตํ อนุกมฺปิต ภุวนํ;  
  
ภุวเน สุตํ อวนีปติ สต เสวิต จรณํ,  
  
ปณมา’มหํ อนฆํ มุนิํ อฆนาสน จตุรํฯ  
</li>
  
<li>
อรตีรติ ปริปีลิต ยติมานส ทมนํ,  
  
นิชสาสน วินิวาริต ปุถุติตฺถิย สมณํ;  
  
ปรวาทิก ชนตากต ปริภาสิต ขมนํ,  
  
ปณมา’มหํ อติเทวต วร โคตม สมณํฯ  
</li>
  
<li>
สรณาคต ภยนาสน วชิราลย ปณิภํ,  
  
ภวสาคร ปติตามิต ชนตารน นิรตํ;  
  
สิรสาวหํ อมลญฺชลิ ปุฎปงฺกช มกุลํ,  
  
ปณมา’มหํ อขิลลาย วิคตํ มุนิํ อตุลํฯ  
</li>
  
<li>
วิมลีกต ชนมานส วิคตาสว ภควํ,  
  
ภวปารค วิภวามต สุขทายก สตตํ;  
  
ปรมาทร ครุคารว วินตํ ชิน ปยตํ,  
  
ปทปงฺกช รชสา มม สมลงฺกุรุ สิรสํฯ  
</li>
  
<li>
ปวนาหต ทุมปลฺลวํ อิว นารต จปลํ,  
  
ภวลาลส มลินีกตํ อชิตินฺทฺริย นิวหํ;  
  
จิร สญฺจิต ทุริตาหตํ อนิวาริต ติมิสํ,  
  
วิมลีกุรุ กรุณาภร สุตรํ มม หทยํฯ  
</li>
  
<li>
อทเย ทยํ อนเย นยํ อปิ โย คุณํ อคุเณ,  
  
อหิเต หิตํ อกโร กฺวจิท อปิ เกนจิ นกตํ;  
  
สทเย ชิน สุนเย คุณสทเน ตยิ นิตรํ,  
  
สุหิเต หิตจริเต’นฆ รมเต มม หทยํฯ  
</li>
  
<li>
ภวสงฺกฎ ปติเตนปิ ภวตา จิร จริตํ,  
  
วิสเม สม จรณํ ขลุ ทสปารมิ ภรณํ;  
  
สรโต’หนิ สรโต นิสิ สุปิเนนปิ สตตํ,  
  
รมเต ชิน สุมเต ตฺวยิ สทยํ มม หทยํฯ  
</li>
  
<li>
อติทุทฺททํ อทที ภวํ อติทุกฺกรํ อกรี;  
  
อติทุกฺขมํ อขมี วต กรุณานิธิ’รสโม,  
  
อิติ เต คุณํ อนฆํ มุนิ สรโต มม หทยํ,  
  
รมเต’หนิ รมเต นิสิ รมเต ตฺวยิ สตตํฯ  
</li>
  
<li>
อติทุจฺจรํ อจรี ภวํ อติทุทฺทมํ อทมี,  
  
อติทุทฺทยํ อทยี วต สทยาปร หทโย;  
  
อิติ เต คุณํ อนฆํ มุนิ สรโต มม หทยํ,  
  
รมเต’หนิ รมเต นิสิ รมเต ตฺวยิ สตตํฯ  
</li>
  
<li>
อติทุคฺคมํ อคมี ภวํ อติทุชฺชยํ อชยี,  
  
อติทุสฺสหํ อสหี วต สมุเปกฺขิต มนโส;  
  
อิติ เต คุณํ อนฆํ มุนิ สรโต มม หทยํ,  
  
รมเต’หนิ รมเต นิสิ รมเต ตฺวยิ สตตํฯ  
</li>
  
<li>
อติทารุน ปลยานล สทิสานล ชลิเต,  
  
นิรเย วินิปติโต จิรํ อฆตาปิต มนโส;  
  
น สริํ สกิท อปิ เต ปิต ภชิตุํ ปทนลินํ,  
  
ขม โคตม นรสารถิ ตมิทํ มม ขลิตํฯ  
</li>
  
<li>
ติริยคฺคต-คติยํ จิรํ อนวฎฺฐิต จริโต,  
  
อตินิฎฺฐุร วธตชฺชิต ภยกมฺปิต หทโย;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม ปุริสุตฺตม ตมิทํ มม ขลิตํฯ  
</li>
  
<li>
ปริเทวน นิรโต จิรํ อถ เปตฺติย วิสเย,  
  
สุชิฆจฺฉิต สุปิปาสิต ปริโสสิต ชฐเร;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม ทิปทุตฺตม ตมิทํ มม ขลิตํฯ  
</li>
  
<li>
วิวโส ภุสํ อฆทูสิต มนสาสุร วิสเย,  
  
ชนิโต ฆนติมิเร จิรํ อติทุกฺขิต หทโย;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม วสิสตฺตม ตมิทํ มม ขลิตํฯ  
</li>
  
<li>
มนสา จิร วิหิตํ สรํ อติกิพฺพิส จริตํ,  
  
สมเถนถ สุวิราชิย ตํ อสญฺญิตํ อุปโค;  
  
น สริํ สกิท อปิ เต ปิต ภชิตุํ ปท นลินํ,  
  
ขม โคตม วสิปุงฺคว ตมิทํ มม ขลิตํฯ  
</li>
  
<li>
วิชิคุจฺฉิย ทุริตํ นิช วปุสา กตํ อมิตํ,  
  
ตนุ วชฺชิตํ อุปโค ภวํ อิห ภาวิต สมโถ;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม ยติกุญฺชร ตมิทํ มม ขลิตํฯ  
</li>
  
<li>
รตนตฺตย รหิเต ภุส พหุลีกต ทุริเต,  
  
ชนิโต ปรวิสเย พุธชน นินฺทิย จริเต;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม กรุณานิธิ ตมิทํ มม ขลิตํฯ  
</li>
  
<li>
ชนิโต ยทิ มนุเชสุปิ วิกลินฺทฺริย นิวโห,  
  
ตนุนา กรจรณาทิหิ วิกเต’นิห ทุขิโต;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม มติสาคร ตมิทํ มม ขลิตํฯ  
</li>
  
<li>
วิธินาหิต มติภาวน รหิโต ตมปิหิโต,  
  
วิสเทสุปิ กุสลาทิสุ ตถทสฺสน วิมุโข;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม นรเกสริ ตมิทํ มม ขลิตํฯ  
</li>
  
<li>
สุจิเรนปิ ภุวิ ทุลฺลภํ อสมํ ขณํ อลภํ,  
  
สนรามร ชนตาหิต สุขทํ มุนิ ชนนํ;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม วทตํวร ตมิทํ มม ขลิตํฯ  
</li>
  
<li>
นิสิตายุธ วธสชฺชิต ขฬนิทฺทย หทโย,  
  
ปรหิํสน รุจิ ภิํสน ยมโสทร สทิโส;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม มุนิสตฺตม ตมิทํ มม ขลิตํฯ  
</li>
  
<li>
ปรสนฺตก หรเณ กตมติ พญฺจน พหุโล,  
  
ฆรสนฺธิก ปริปนฺถิก สหสากติ นิรโต;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม มุนิปุงฺคว ตมิทํ มม ขลิตํฯ  
</li>
  
<li>
นวโยพฺพน มทคพฺพิต ปริมุจฺฉิต หทโย,  
  
สุจิสชฺชน วิชิคุจฺฉิย ปรทาริก นิรโต;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม กรุณาภร ตมิทํ มม ขลิตํฯ  
</li>
  
<li>
มทิราสวรต นาครชน สนฺตต ภชิโต,  
  
ครุคารว หิริทูริต ติริยคฺคต จริโต;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม วิหตาสว ตมิทํ มม ขลิตํฯ  
</li>
  
<li>
สปิตามห ปปิตามห นิจิตํ ธนํ อมิตํ,  
  
ปิตุสญฺจิตมปิ นาสิย กิตโว หตวิภโว;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม วิชิตนฺตก ตมิทํ มม ขลิตํฯ  
</li>
  
<li>
วิตถาลิก วจโน ปรปิยสุญฺญต กรโณ,  
  
ผรุสํ ภณํ อตินิปฺผล พหุภาสน นิปุโณ;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม ภุวเนสุต ตมิทํ มม ขลิตํฯ  
</li>
  
<li>
ปรสมฺปทํ อภิฌายน นิรนฺตร ทุขิโต,  
  
นภิรชฺฌน ปรโม กฺวจิ ผลทสฺสน รหิโต;  
  
น สริํ สกิทปิ เต ปิต ภชิตุํ ปทนลินํ,  
  
ขม โคตม คุณสาคร ตมิทํ มม ขลิตํฯ  
</li>
  
<li>
ภวโต ภวํ อปราปรํ อยตาจิรํ อิติ เม,  
  
วปุสา อถ วจสาปิ จ มนสา กตํ อมิตํ;  
  
ขม โคตม ทุริตาปห ทุริตํ พหุวิหิตํ,  
  
ทท เม สิวปทํ อจฺจุตํ อมตํ ภววิคตํฯ  
</li>
  
<li>
ติมิราวุต กุณปากุล วิชิคุจฺฉิย ปวเน,  
  
ชนิกาสุจิ ชฐเร พหุ กิมิสนฺตติ สทเน;  
  
อสยิํ ภวคหเณ จรํ อหํ อปฺปฎิสรเณ,  
  
สรนํ ภว ภควํ มม ภวนีรธิ ตรเณฯ  
</li>
  
<li>
พหิ นิกฺขมํ อสกิํ ภคติริยํ ปถ ปติโต,  
  
อคทงฺกร กต สลฺลก สตขณฺทิต กรโณ;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเนฯ  
</li>
  
<li>
ปติโต พหิ รติปิลฺลก ตนุรามย มถิโต,  
  
วทิตุํ กิมุ วิทิตุมฺปิ จ น สหํ มติรหิโต;  
  
อมริํ ภวคหเณ จรํ อหํ อปฺผฺฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
ชนิโต ยทิ สุขิโต ชนทยิโต ปิยชนโก,  
  
ปุถุโก พหุวิธ-กีลนนิรโต คทคหิโต;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
ตรุโนปิ หิ ฆรพนฺธน คถิโตมิต วิภโว,  
  
สหสา คทคหิโต ปิยภริยาสุต วิยุโต;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
อชรํ ตนุํ อภิมญฺญิย นวโยพฺพน วสิโก,  
  
ชรสา ปริมถิโต ปรํ อนนุฎฺฐิต กุสโล;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
นิรุโช ธุวํ อรุชํ ตนุํ อภิมญฺญิย สมโท,  
  
กุสลาสย วิมุโข ภุสํ อวโส คทนิหโต;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
ปวิจินฺติย สกชีวิตํ อมรํ ธุวํ อนิฆํ,  
  
อิติ ชีวิตมทคพฺพิต มติรุชฺฌิต กุสโล;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
ปรหิํสน ธนโมสน ปรทาริก นิรโต,  
  
ธรนีปติ คหิโต พหุ วธพนฺธน นิหโต;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
นรโกทก ปติโต คิริตรุมตฺถก คลิโต,  
  
มิควาฬก คหิโต วิสธร ชาติหิ ฑสิโต;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
อภิจารก วิธิโกปิต นิสิจารก คหิโต,  
  
สวิโสทน สหสาทน ปภุตีหิ จ ขลิโต;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
สยเมวจ สชโนปริ กุปิโต มติวิยุโต,  
  
สวิสาทน คลกนฺตน ปภุตามิต ขลิโต;  
  
อมริํ ภวคหเณ จรํ อหํ อปฺปฎิสรเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
ปิตุปูชน นิรตาสย สุขิโต ปิตุทยิโต,  
  
มรเณนจ ปิตุโน ภุสํ อนุโสจน นิรโต;  
  
ปรุทิํ จิรํ อติทุสฺสห กสิเร ภวคหเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
สมุปฎฺฐิย ชนิกํ นิชํ อภิวาทน ปรโม,  
  
มรเณนจ ชนิกายนุสริตา คุณมหิมํ;  
  
ปรุทิํ จิรํ อติทุสฺสห กสิเร ภวคหเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
คุรุเทวต ปติมานน ปรโม ปิยสุวโจ,  
  
สมุปาสิตจรโณ คุรุมรเณนติทุขิโต;  
  
ปรุทิํ จิรํ อติทุสฺสห กสิเร ภวคหเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
ฆรเมธิตํ อุปโคมิตวิภโว รติพหุโล,  
  
มรเณ ปิยภริยาสุตทุหิตู’นติกรุณํ;  
  
ปรุทิํ จิรํ อติทุสฺสห กสิเร ภวคหเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
ปิยปุพฺพช สหชานุช ภคิณิทฺวย มรเณ,  
  
นิช พนฺธว-สข-สิสฺสก มรเณ ปฺยติกรุณํ;  
  
ปรุทิํ จิรํ อติทุสฺสห กสิเร ภวคหเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
ชคตีปติ คหณา ริปุชนตกฺกร หรณา,  
  
สริโตทก วหณา ปุถุชลิตานล ทหณา;  
  
ปรุทิํ หตวิภโว จิรมิห ทุคฺคติคหเณ,  
  
สรณํ ภว ภควํ มม ภวนีรธิ ตรเณฯ  
</li>
  
<li>
อติทุคฺคม วิสมากุล ภวสงฺกฎ ปติเต,  
  
พฺยสนํ จิรมิติ ทุสฺสหํ อนุภูยปิ วิมิตํ;  
  
น ชเห สุขลววญฺจิตหทโย ภวตสินํ,  
  
ตมปากุรุ กรุณานิธิ ตสินํ มม กสิณํฯ  
</li>
  
<li>
ชนนาวธิ มรณํ วิย มรณาวธิ ชนนํ,  
  
อุภเยนปิ ภยเมวหิ ภวโต มม นิยตํ;  
  
สิวเมวจ ชนนาวธิ มรณาวธิ รหิตํ,  
  
ทท เม สิวํ อมตนฺทท ตํ อนาสว ภควํฯ  
</li>
  
<li>
จิรทิกฺขิตมปิ เม มนํ อนิวาริต ตสินํ,  
  
ภวโต ภว รติปีลิตํ อหโห กลิฆฎิตํ!  
  
ตมโต ปิต ภยโต มมมว เม ภว สรณํ,  
  
ภควํ ปฎิสรณํ มม ภวนีรธิ ตรณํฯ  
</li>
  
  
  
  
  