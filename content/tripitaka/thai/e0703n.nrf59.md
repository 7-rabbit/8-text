<h1>สฎฺฐิม ปริเจฺฉท</h1>
<h3>กุมาโรทโย</h3>
<ol>
<li>
โรหเณ นิวสิตฺถา’ว, ชยพาหุมหีปติ;  
  
มิตฺตาวฺหา ราชินี เจว, ตทา กาลมกํสุ เตฯ  
</li>
  
<li>
สิรีวลฺลภชายา’ถ, ชเนสิ สุคลา ทุเว;  
  
มาณภรณกํ ปุตฺตํ, ปุตฺติํ ลีลาวติมฺปิ จฯ  
</li>
  
<li>
มาณาภรณภูปาล-เทวี’ปิ รตนาวลี;  
  
มิตฺตํ ปภาวติญฺจาปิ, อลภี ธีตโร ทุเวฯ  
</li>
  
<li>
ปสฺสนฺตสฺส อุโภ ตาโย, ธีตโร วีรพาหุโน;  
  
ตทา มหาทิปาทสฺส, เอวํ อาสิ วิตกฺกิตํฯ  
</li>
  
<li>
โลกาภิสมฺมเต สพฺพ-ภูปาลนฺวยมุทฺธนิ;  
  
วิสุเทฺธ โสมวํสมฺหิ, อภิชาตา มยํ ปนฯ  
</li>
  
<li>
ปิหนียตราการา, สพฺพสตฺติสมุนฺนตา;  
  
นานาวิชฺชาสุ นิปุณา, หตฺถิอสฺสาทิสุกฺขมาฯ  
</li>
  
<li>
ตถา เปกากินา เว’เต, ตโย วิกฺกมพาหุนา;  
  
ปราชยํ ปริภวํ, ปาปิตา พหุโส รเณฯ  
</li>
  
<li>
สูนุโน สุสมตฺถสฺส, วิโสเธตุ มิมํ มลํ;  
  
น ทิสฺสเต ปาตุภาโว, อโห โน อปฺปปุญฺญตาฯ  
</li>
  
<li>
ชนวาทกิลิเฎฺฐน  
, ราชเตฺตนาปิ กิํ มม;  
  
อิทานิ วิสยาสงฺคํ, หิตฺวา กลฺยาณกมฺมสุฯ  
</li>
  
<li>
อปฺปมตฺตสฺส สตตํ, เนตพฺพา วาสรา’อิติ;  
  
นิยฺยาเตตฺวา อมจฺจานํ, สพฺพํ รชฺชวิจารณํฯ  
</li>
  
<li>
ตหิํ สตฺต’ฎฺฐมาสญฺหิ, วสํ รตฺติยเมกทา;  
  
เทวราชฆเรเสยฺยํ, กเปฺปสิ สีลสํยโตฯ  
</li>
  
<li>
ตโต ปจฺจูสกาลมฺหิ, เทวปุตฺตํ มหิทฺธิกํ;  
  
วิจิตฺตวตฺถาภรณํ, คนฺธมาลาวิภูสิตํฯ  
</li>
  
<li>
อุฬารตรรูเปน, เทโหภาเสน อตฺตโน;  
  
โอภาเสนฺตํ อเสสา’สา, สูริยญฺจ น ภุคฺคตํฯ  
</li>
  
<li>
วทนฺตํ สุปิเน เอวํ, อทกฺขิ ทรณีปติ;  
  
ปสีทสฺสุ มหาภาค, ปิโตภว มหิปติฯ  
</li>
  
<li>
ธญฺญลกฺขณสมฺปโนฺน, อิจฺฉิตตฺถสฺสสาธโก;  
  
วินีโต โลกกุหร-พฺยาปิเตโช ปรกฺกโมฯ  
</li>
  
<li>
อาณพลยโสกิตฺติ-ภาสุโร สคฺคุณากโร;  
  
โลกสาสนสํวุทฺธิ-กโร ปุตฺตวโร ตวฯ  
</li>
  
<li>
ลพฺภีสฺสเต มหาราช, น จิรเสฺสว สมฺปติ;  
  
ปุตฺตทาราธิวุตฺถํ ตํ, ปุรํ ขิปฺปํ ปยาหีติฯ  
</li>
  
<li>
ปพุชฺฌิตฺวาน สญฺชาต-ปีติเวโคถ รตฺติยา;  
  
วิภาตาย ตโตโปงฺข-คามํ คญฺฉินรุตฺตโมฯ  
</li>
  
<li>
ยถา ทิฎฺฐปฺปการนฺตํ, กเถสิ สุปินํ สุภํ;  
  
มเหสี ปมุขานํ โส, อมจฺจานํ มหีปติฯ  
</li>
  
<li>
สทฺธิํ มเหสิยา ตตฺถ, ปเตฺถโนฺต ปุตฺตมุตฺตมํ;  
  
จิโนฺตโนฺต ทานสีลาทิํ, สุภํ นานปฺปการกํฯ  
</li>
  
<li>
อเถกทิวสํกาเล, ปจฺจูเส สุปิเน ปน;  
  
สพฺพลกฺขณสมฺปนฺนํ, สพฺพเสตํ มโนหรํฯ  
</li>
  
<li>
ทนฺตีโปตวรํ ทนฺตํ, กเณฺณ คณิยเปมโต;  
  
ปวิสนฺตมิวตฺตานํ, เสยฺยาคพฺภํ มเหสิยาฯ  
</li>
  
<li>
สมฺปสฺสิย ปพุชฺฌิตฺวา, อุฎฺฐาย สยนาวรา;  
  
สญฺชาตปีติปาโมชฺช-เวคปีณิตมานโสฯ  
</li>
  
<li>
ตายํ  
เวลายเมทาสุ-เสยฺยาคพฺภํ มเหสิยา;  
  
ปวิสฺสสุปินํ ตสฺสา, ยถาทิฎฺฐํ ปกาสยีฯ  
</li>
  
<li>
อหมฺปิ ตาทิสํ หตฺถิ-โปตกํ สยนํ มม;  
  
ปทกฺขิณํ กริตฺวาน, ฐิตํ โสเณฺฑ สมาทิยฯ  
</li>
  
<li>
อากฑฺฒิตฺวาน สยนํ, สมาโรปิย เปมโต;  
  
อาลิงฺคิํ สุปินมฺหีติ, เทวี จาปิ ตมพฺรวีฯ  
</li>
  
<li>
อุโภ เต อญฺญมญฺญสฺส, ทิฎฺฐเมวํ ปกาสิย;  
  
อุฎฺฐาเปสุํ ปหฎฺฐาว, วีตนิทฺทารุณํ ตทาฯ  
</li>
  
<li>
ตโต ปาโต อุปฎฺฐาตุ, มุปยาตํ ปุโรหิตํ;  
  
เนมิตฺตเก จ ปุจฺฉิํสุ, สุนิตฺวา เต ปโมทิตาฯ  
</li>
  
<li>
น จิรเสฺสว ปุตฺตสฺส, ธญฺญลกฺขณสาลิโน;  
  
อุปฺปตฺติยา อวสฺสํ’ว, ภวํตพฺพนฺติ กิตฺตยุํฯ  
</li>
  
<li>
ตํ สุณิตฺวา อมจฺจา จ, ตถา นครวาสิโน;  
  
อวินฺทิํสุ ชนิโนฺท จ, สเพฺพปีติ มหุสฺสวํฯ  
</li>
  
<li>
ตโต ปฎฺฐาย โสตฺถานํ, ปตฺถยํ ปตฺถิโวภุสํ;  
  
ภิกฺขุสเงฺฆน พหุโส, ภณาเปสิ ปริตฺตกํฯ  
</li>
  
<li>
มณิมุตฺตาทิกํ จิตฺตํ, มหคฺฆมนุวาสรํ;  
  
ปริจฺจชิ ทานมุเข, ยาจกานมเนกโสฯ  
</li>
  
<li>
ปุโรหิตาทิวิเปฺปหิ, เวทเวทงฺควิญฺญูหิ;  
  
วตฺตาเปสิ จ โหมาทิ-วิธานํ โสตฺถิ สมฺมตํฯ  
</li>
  
<li>
สุวินเฎฺฐ วิหาเร จ, ธาตุคเพฺภ จ วาปิโย;  
  
ชิณฺณา จ ปฎิสงฺขตฺตุํ, โยชยี ราชกปฺปิเกฯ  
</li>
  
<li>
ทินํ นยเนฺต กลฺยาณ-กเมฺมเน’วํ นริสฺสเร;  
  
น จิรํ สณฺฐหิ คพฺภ-วโร กุจฺฉิมฺหิ เทวิยาฯ  
</li>
  
<li>
ตโตวคมฺม ตํ หฎฺฐ-ปหโฎฺฐ โส นริสฺสโร;  
  
มหนฺตํ เทวิยา คพฺภ-ปริหารมทาปยิฯ  
</li>
  
<li>
ปริปกฺกคพฺภา เทวี, กเมน ชนยีสุกํ;  
  
สมเย ภทฺทนกฺขตฺต-มุหุเตฺตนภิลกฺขิเตฯ  
</li>
  
<li>
สุปฺปสนฺนา อเสสา จ, ทิสาโย ตํขเณ อหุ;  
  
สมีรเณ จ วาสิํสุ, สุคนฺธิมุทุสีตลาฯ  
</li>
  
<li>
ทนฺตีนํ  
โกญฺจนาเทน, หยานํ เหสิเตน จ;  
  
ราชงฺคณํ ตทาชาตํ, มหาโกลาหลา กูลํฯ  
</li>
  
<li>
อเจฺฉราติสเย เอวํ, ปาตุภูเต อเนกธา;  
  
ทิสฺวา ตํ วิมฺหยปฺปโตฺต, มาณภรณภูปติฯ  
</li>
  
<li>
สุตฺวา นิชสฺส ปุตฺตสฺส, ตทา สญฺชาตสาสนํ;  
  
อมเตนาภิสิโตฺตว, ปีติปุณฺณมโนรโถฯ  
</li>
  
<li>
โมจาเปตฺวา ตทา การา-ฆเร พเทฺธ พหูชเน;  
  
ทานํ อุฬารํ สมณ-พฺราหฺมณานํ ปทาปยิฯ  
</li>
  
<li>
อมจฺจปมุขา จาปิ, ชนาปุรนิวาสิโน;  
  
กทลีโตรณาทีหิ, ราชธานี มเนกธาฯ  
</li>
  
<li>
อลงฺกริตฺวา สกลํ, สุมณฺฑิตปสาธิตา;  
  
ฉณํ มหนฺตํ วเตฺตสุํ, กติปาหํ มโนรมํฯ  
</li>
  
<li>
เวเท วุตฺตวิธาเนน, ชาตกมฺมาทิกํ วิธิํ;  
  
สพฺพํ สมาปยิตฺวาน, กุมารสฺสา’วนีปติฯ  
</li>
  
<li>
ปุโรหิตาทโย วิเปฺป, ตโต ลกฺขณปาฐเก;  
  
อาณาเปตฺวาน สกฺการ-สมฺมานวิธิปุพฺพกํฯ  
</li>
  
<li>
นิโยเชสิ กุมารสฺส, ลกฺขณานํ ปฎิคฺคเห;  
  
สาธกํ สกลํ ตสฺส, ยตฺถปาทาทิลกฺขณํฯ  
</li>
  
<li>
อุปธาริย มหามจฺจ-คณมชฺฌคตสฺส เต;  
  
ราชิโน เทวิยา จาปิ, ปกาเสสุํ ปโมทิตาฯ  
</li>
  
<li>
ลงฺกาทีปํ ฐเปตฺวาน, ชมฺพุทีปตลมฺปิ จ;  
  
เอกจฺฉตฺตงฺกิตํ กตฺวา-นุโภตฺตุํ นิปุโณ อิติฯ  
</li>
  
<li>
เต สนฺตปฺปิย โภเคหิ, ภิโยฺย ปุจฺฉิตฺถ สาทรํ;  
  
สนฺทิสฺสมานํ ยํกิญฺจิ, อริฎฺฐํ อตฺถิ นตฺถี’ติฯ  
</li>
  
<li>
ทีฆายุโก กุมาโร’ยํ, กิญฺจิ ปญฺญายเต วต;  
  
ชนการิฎฺฐโยโค’ติ, เต มหีปติโน’พฺรวุํฯ  
</li>
  
<li>
ตสฺสาริชนสมฺมทฺทิ-ปตาปภุชโย คโต;  
  
โส ปรกฺกมพาหู’ติ, อนฺวตฺถนามมคฺคหีฯ  
</li>
  
<li>
กณฺณเว ธมหเญฺจว, อนฺนุปาสนมงฺคลํ;  
  
การาปิย วิธานญฺญู, ยถาวิธิมเสสโตฯ  
</li>
  
<li>
รโญฺญ  
วิกฺกมพาหุสฺส, สปุตฺตุปฺปตฺติสาสนํ;  
  
วตฺตุํ สทูเต เปเสสิ, ปุลตฺถินครํ ตทาฯ  
</li>
  
<li>
เตหิโส ภาคิเนยฺยสฺส, มหาภาคตฺตนมฺปิ จ;  
  
ชนการิฎฺฐโยคญฺจ, สุตฺวา วิกฺกมพาหุโสฯ  
</li>
  
<li>
ธญฺญํ วิชยราชาทิ-ราชมาลาย นายกํ;  
  
มณิํว ภาสุรํ มยฺหํ, ภาคิเนยฺยํ ชเนสิโสฯ  
</li>
  
<li>
หานิ ยากาจิสตตํ, ยถา ตสฺส น เหสฺสติ;  
  
ตถา มมนฺติเกเยว, กุมาโร เอตฺถ วฑฺฒตํฯ  
</li>
  
<li>
อลทฺธํ ลภิตุํ ลาภํ, ลทฺธญฺจ ปริรกฺขิตุํ;  
  
สพฺพถา น สมโตฺถยํ, ปุโตฺต คชพาหุ มมฯ  
</li>
  
<li>
สูรภาวาทิยุโตฺต’ปิ, มหินฺทวฺหปโรสุโต;  
  
นิหีโน มาตุโคเตฺตน, น รชฺชสฺส รโห มมฯ  
</li>
  
<li>
ฐิตสฺส วิกฺกชาเตน, เนกโส สญฺจิเตน เม;  
  
รชฺชสฺส ภาคิเนโยฺย’ว, กามํ ภาคี ภวิสฺสติฯ  
</li>
  
<li>
อิติเปเสสิ ทูเต โส, อาเนตุํ ตํ กุมารกํ;  
  
กุมารา ภรณํ ทตฺวา, เสสํ สารญฺจุปายนํฯ  
</li>
  
<li>
สพฺพํ ทูตมุขา สุตฺวา, วีรพาหุ มหีปติ;  
  
ตเสฺสตํ วจนํ ยุตฺตํ, วุตฺตํ เมหิต พุทฺธิยาฯ  
</li>
  
<li>
ตถาปิ จ นิชาริฎฺฐ-ปฎิการตฺถมีทิสํ;  
  
โอรสํ ปุตฺตรตนํ, เปเสตุํ นา’นุรูปกํฯ  
</li>
  
<li>
กิญฺจ ตตฺถ กุมารมฺหิ, นีเต วิกฺกม พาหุโน;  
  
ปโกฺข ลทฺธมหาวาห-พโล วิย หุตาสโนฯ  
</li>
  
<li>
อจฺจุนฺนเตน มหตา, เตชสา สญฺชลิสฺสติ;  
  
หานิเรว วตมฺหากํ, มหตี เหสฺสเต ภุสํฯ  
</li>
  
<li>
อิติ หเตฺถ คตานํ โส, ทูตานํ ถนยํ สกํ;  
  
อเปเสตฺวา วิสเชฺชสิ, ปสาทิย มเนน โสฯ  
</li>
  
<li>
สปุตฺตทาเรหิ  
สมคฺควาสํ,  
  
นราทินาโถ นิวสํ ตหิํโส;  
  
ติเพฺพน ผุโฎฺฐ มหตาคเทน,  
  
รเชฺชน สทฺธิํ วิชหิตฺถ เทสํฯ  
</li>
  
สุชนปฺปสาทสํเว คตฺถาย กเต มหาวํเส  
</li>
  
กุมาโรทโย นาม  
</li>
  
สฎฺฐิโม ปริเจฺฉโทฯ  
</li>
  
  
  
  
  