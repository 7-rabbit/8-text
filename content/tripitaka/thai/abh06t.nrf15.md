<h1>๑๕. ปนฺนรสโม ปริเจฺฉโท</h1>
<h3>อรูปาวจรสมาธิภาวนานิเทฺทโส</h3>
<ol>
<li>
รูปารูปมตีเตน  
  
, รูปารูปาทิเวทินา;  
  
ยานิ จารูปปุญฺญานิ, สรูเปนีริตานิ ตุฯ  
</li>
  
<li>
เตสํ ทานิ ปวกฺขามิ, ภาวนานยมุตฺตมํ;  
  
โยคาวจรภิกฺขูนํ, หิตตฺถาย สมาสโตฯ  
</li>
  
<li>
‘‘รูเป โข วิชฺชมานสฺมิํ, ทณฺฑาทานาทโย สิยุํ;  
  
อเนกาปิ ปนาพาธา, จกฺขุโรคาทโย’’อิติฯ  
</li>
  
<li>
รูเป อาทีนวํ ทิสฺวา, รูเป นิพฺพินฺทมานโส;  
  
ตสฺสาติกฺกมนตฺถาย, อรูปํ ปฎิปชฺชติฯ  
</li>
  
<li>
ตมฺหา  
กสิณรูปาปิ, โส นิพฺพิชฺช วิสารโท;  
  
อปกฺกมิตุกาโม จ, สูกราภิหโตว สาฯ  
</li>
  
<li>
จตุเตฺถ ปน ฌานสฺมิํ, หุตฺวา จิณฺณวสี วสี;  
  
จตุตฺถชฺฌานโต ธีมา, วุฎฺฐาย วิธินา ปุนฯ  
</li>
  
<li>
กโรติ ปนิทํ จิตฺตํ, รูปมารมฺมณํ ยโต;  
  
อาสนฺนโสมนสฺสญฺจ, ถูลสนฺตวิโมกฺขโตฯ  
</li>
  
<li>
อิติ อาทีนวํ ทิสฺวา, จตุเตฺถ ตตฺถ สพฺพโส;  
  
นิกนฺติํ ปริยาทาย, ปฐมารุปฺปญฺจ สนฺตโตฯ  
</li>
  
<li>
จกฺกวาฬปริยนฺตํ, ยตฺตกํ วา ปนิจฺฉติ;  
  
ตตฺตกํ ปตฺถริตฺวาน, ผุโฎฺฐกาสญฺจ เตน ตํฯ  
</li>
  
<li>
อากาโส  
อิติ วานโนฺต,  
  
อากาโส อิติ วา ปุน;  
  
มนสา หิ กโรโนฺตว,  
  
อุคฺฆาเฎติ ปวุจฺจติฯ  
</li>
  
<li>
อุคฺฆาเฎโนฺต หิ กสิณํ, น สํเวเลฺลติ ตํ ปน;  
  
น จุทฺธรติ โส โยคี, ปูวํ วิย กปาลโตฯ  
</li>
  
<li>
เกวลํ ปน ตํ เนว, อาวชฺชติ น เปกฺขติ;  
  
นาวชฺชโนฺต นเปกฺขโนฺต, อุคฺฆาเฎติ หิ นามโสฯ  
</li>
  
<li>
กสิณุคฺฆาฎิมากาสํ  
, นิมิตฺตํ ปน ตํว โส;  
  
อากาโส อิติ จิเตฺตน, อาวชฺชติ ปุนปฺปุนํฯ  
</li>
  
<li>
อาวชฺชโต หิ ตเสฺสวํ,  
  
กโรโต ตกฺกาหตมฺปิ จ;  
  
ปญฺจ นีวรณา ตสฺส,  
  
วิกฺขมฺภนฺติ หิ สพฺพโสฯ  
</li>
  
<li>
อาเสวติ  
จ ภาเวติ, ตํ นิมิตฺตํ ปุนปฺปุนํ;  
  
กโรโต ปน ตเสฺสว, สนฺตจิตฺตสฺส โยคิโนฯ  
</li>
  
<li>
ตตฺรากาเส ปนาเปฺปติ, ปฐมารุปฺปมานสํ;  
  
อิธาปิ ปุริเม ภาเค, ตีณิ จตฺตาริ วา ปนฯ  
</li>
  
<li>
ชวนานิ อุเปกฺขาย, สมฺปยุตฺตานิ โหนฺติ หิ;  
  
จตุตฺถํ ปญฺจมํ วาปิ, โหติ อารุปฺปมานสํฯ  
</li>
  
<li>
ปุน ภาเวตุกาเมน, ทุติยารุปฺปมานสํ;  
  
สุจิณฺณวสินา หุตฺวา, ปฐมารุปฺปมานเสฯ  
</li>
  
<li>
อาสนฺนรูปาวจร-ชฺฌานปจฺจตฺถิกนฺติ จ;  
  
ทุติยารุปฺปจิตฺตํว, น จ สนฺตมิทนฺติ จฯ  
</li>
  
<li>
เอวมาทีนวํ  
ทิสฺวา, ปฐมารุปฺปมานเส;  
  
นิกนฺติํ ปริยาทาย, ทุติยํ สนฺตโต ปนฯ  
</li>
  
<li>
ตมากาสํ ผริตฺวาน, ปวตฺตมานสํ ปน;  
  
ตญฺจ วิญฺญาณมิเจฺจวํ, กตฺตพฺพํ มนสา พหุํฯ  
</li>
  
<li>
อาวชฺชนญฺจ กตฺตพฺพํ, ตถา ตกฺกาหตมฺปิ จ;  
  
‘‘อนนฺต’’นฺติ ‘‘อนนฺต’’นฺติ, กาตพฺพํ มนสา นิธฯ  
</li>
  
<li>
ตสฺมิํ ปน นิมิตฺตสฺมิํ, วิจาเรนฺตสฺส มานสํ;  
  
อุปจาเรน ตํ จิตฺตํ, สมาธิยติ โยคิโนฯ  
</li>
  
<li>
อาเสวติ จ ภาเวติ, ตํ นิมิตฺตํ ปุนปฺปุนํ;  
  
ตสฺส เจวํ กโรนฺตสฺส, สติสมฺปนฺนเจตโสฯ  
</li>
  
<li>
อากาสํ ผุสวิญฺญาเณ, ทุติยารุปฺปมานสํ;  
  
อเปฺปติ อปฺปนา ยสฺมิํ, นโย วุตฺตนโยว โสฯ  
</li>
  
<li>
อากาโสยมนโนฺตติ, เอวมากาสเมว ตํ;  
  
ผริตฺวา ปวตฺตวิญฺญาณํ, ‘‘วิญฺญาณญฺจ’’นฺติ วุจฺจติฯ  
</li>
  
<li>
มนกฺการวเสนาปิ, อนนฺตํ ปริทีปิตํ;  
  
‘‘วิญฺญาณานนฺต’’มิเจฺจว, วตฺตพฺพํ ปนิทํ สิยาฯ  
</li>
  
<li>
อถ  
ภาเวตุกาเมน, ตติยารุปฺปมานสํ;  
  
สุจิณฺณวสินา หุตฺวา, ทุติยารุปฺปมานเสฯ  
</li>
  
<li>
อาสนฺนปฐมารุปฺป-จิตฺตปจฺจตฺถิกนฺติ จ;  
  
ตติยารุปฺปจิตฺตํว, น จ สนฺตมิทนฺติ จฯ  
</li>
  
<li>
เอวมาทีนวํ ทิสฺวา, ทุติยารุปฺปมานเส;  
  
นิกนฺติํ ปริยาทาย, ตติยํ สนฺตโต ปนฯ  
</li>
  
<li>
เอวํ มนสิ กตฺวาน, กาตโพฺพ มนสา ปุน;  
  
ปฐมารุปฺปวิญฺญาณา-ภาโว ตเสฺสว สุญฺญโตฯ  
</li>
  
<li>
ตํ  
  
ปนากาสวิญฺญาณํ, อกตฺวา มนสา ปุน;  
  
‘‘นตฺถิ นตฺถี’’ติ วาเตน, ‘‘สุญฺญํ สุญฺญ’’นฺติ วา ตโตฯ  
</li>
  
<li>
อาวชฺชิตพฺพเมวญฺหิ, กตฺตพฺพํ มนสาปิ จ;  
  
ตกฺกาหตญฺจ กาตพฺพํ, ปุนปฺปุนํว ธีมตาฯ  
</li>
  
<li>
ตสฺมิํ นิมิเตฺต ตเสฺสวํ, วิจาเรนฺตสฺส มานสํ;  
  
สติ ติฎฺฐติ ภิโยฺยปิ, สมาธิยติ มานสํฯ  
</li>
  
<li>
อาเสวติ จ ภาเวติ, ตํ นิมิตฺตํ ปุนปฺปุนํ;  
  
ตสฺส เจวํ กโรนฺตสฺส, สติสมฺปนฺนเจตโสฯ  
</li>
  
<li>
กสิณุคฺฆาฎิมากาสํ, ผริตฺวาน สมนฺตโต;  
  
วิญฺญาณสฺส ปวตฺตสฺส, นตฺถิภาเว อภาวเกฯ  
</li>
  
<li>
ตติยารุปฺปวิญฺญาณํ,  
  
ตํ ปนาเปฺปติ โยคิโน;  
  
อปฺปนาย นโยเปตฺถ,  
  
โหติ วุตฺตนโยว โสฯ  
</li>
  
<li>
อากาสคตวิญฺญาณํ, ทุติยารุปฺปจกฺขุนา;  
  
ปสฺสโนฺต วิหริตฺวาน, ‘‘นตฺถิ นตฺถี’’ติอาทินาฯ  
</li>
  
<li>
ปริกมฺมมนกฺกาเร  
, ตสฺมิํ อนฺตรหิเต ปน;  
  
ตสฺสาปคมมตฺตํว, ปสฺสโนฺต วสตี จ โสฯ  
</li>
  
<li>
สนฺนิปาตํ ยถา โกจิ, ทิสฺวา สงฺฆสฺส กตฺถจิ;  
  
คเต สเงฺฆ ตุ ตํ ฐานํ, สุญฺญเมวานุปสฺสติฯ  
</li>
  
<li>
ปุน ภาเวตุกาเมน, จตุตฺถารุปฺปมานสํ;  
  
สุจิณฺณวสินา หุตฺวา, ตติยารุปฺปมานเสฯ  
</li>
  
<li>
อาสนฺนทุติยารุปฺป-จิตฺตปจฺจตฺถิกนฺติ จ;  
  
จตุตฺถารุปฺปจิตฺตํว, น จ สนฺตมิทนฺติ จฯ  
</li>
  
<li>
เอวมาทีนวํ  
ทิสฺวา, ตติยารุปฺปมานเส;  
  
นิกนฺติํ ปริยาทาย, จตุตฺถํ สนฺตโต ปนฯ  
</li>
  
<li>
เอวํ มนสิ กตฺวาน, ปุน ตเตฺถว ธีมตา;  
  
อภาวารมฺมณํ กตฺวา, สมฺปวตฺตมิทํ มโนฯ  
</li>
  
<li>
‘‘สนฺตํ สนฺตมิทํ จิตฺต’’-มิเจฺจวํ ตํ ปุนปฺปุนํ;  
  
โหติ อาวชฺชิตพฺพญฺจ, กาตพฺพํ มนสาปิ จฯ  
</li>
  
<li>
ตสฺมิํ นิมิเตฺต ตเสฺสวํ, วิจาเรนฺตสฺส มานสํ;  
  
สติ ติฎฺฐติ ภิโยฺยปิ, สมาธิยติ มานสํฯ  
</li>
  
<li>
อาเสวติ จ ภาเวติ, ตํ นิมิตฺตํ ปุนปฺปุนํ;  
  
ตสฺส เจวํ กโรนฺตสฺส, สติสมฺปนฺนเจตโสฯ  
</li>
  
<li>
ตติยารุปฺปสงฺขาต-ขเนฺธสุ จ จตูสุปิ;  
  
จตุตฺถารุปฺปวิญฺญาณํ, ตํ ปนาเปฺปติ โยคิโนฯ  
</li>
  
<li>
อปฺปนาย  
นโยเปตฺถ, เหฎฺฐา วุตฺตนยูปโม;  
  
อปิเจตฺถ วิเสโสยํ, เวทิตโพฺพ วิภาวินาฯ  
</li>
  
<li>
‘‘อโห สนฺตา วตาย’’นฺติ, สมาปตฺติ ปทิสฺสติ;  
  
ยา ปนาภาวมตฺตมฺปิ, กตฺวา ฐสฺสติ โคจรํฯ  
</li>
  
<li>
สนฺตารมฺมณตาเยว, ‘‘สนฺตาย’’นฺติ วิปสฺสติ;  
  
สนฺตโต เจ มนกฺกาโร, กถญฺจ สมติกฺกโมฯ  
</li>
  
<li>
อนาปชฺชิตุกามตฺตา  
, โหเตว สมติกฺกโม;  
  
‘‘สมาปชฺชามหเมต’’-มิจฺจาโภโค น วิชฺชติฯ  
</li>
  
<li>
สนฺตโต ตํ กโรโนฺต หิ, มนสา สุขุมํ ปรํ;  
  
อสญฺญํ ปน ทุพฺพลฺยํ, ปาปุณาติ มหคฺคตํฯ  
</li>
  
<li>
เนวสญฺญี จ นาสญฺญี,  
  
ยาย สญฺญาย โหติ โส;  
</li>
  
น  
เกวลํ ตุ สญฺญาว,  
  
เอทิสี อถ โข ปนฯ  
</li>
  
<li>
เอวเมว ภวเนฺตตฺถ, สุขุมา เวทนาทโย;  
  
ปตฺตมกฺขนเตเลน, มคฺคสฺมิํ อุทเกน จฯ  
</li>
  
<li>
สาเวตโพฺพ อยํ อโตฺถ, จตุตฺถารุปฺปโพธเน;  
  
ปฎุสญฺญาย กิจฺจสฺส, เนวกฺกรณโต อยํฯ  
</li>
  
<li>
‘‘เนวสญฺญา’’ติ นิทฺทิฎฺฐา, จตุตฺถารุปฺปสมฺภวา;  
  
ปฎุสญฺญาย กิจฺจํ สา, กาตุํ สโกฺกติ เนว จฯ  
</li>
  
<li>
ยถา ทหนกิจฺจํ ตุ, เตโชธาตุ สุโขทเก;  
  
สา สงฺขาราวเสสตฺตา, สุขุมเตฺตน วิชฺชติ;  
  
ตสฺมา ปน จ สา สญฺญา, ‘‘นาสญฺญา’’ติ ปวุจฺจติฯ  
</li>
  
<li>
เอตา หิ รูปมากาสํ,  
  
วิญฺญาณํ ตทภาวกํ;  
  
อติกฺกมิตฺวา กมโต,  
  
จตโสฺส โหนฺติ อาห จฯ  
</li>
  
<li>
‘‘อารมฺมณาติกฺกมโต, จตโสฺสปิ ภวนฺติมา;  
  
องฺคาติกฺกมเมตาสํ, น อิจฺฉนฺติ วิภาวิโนฯ  
</li>
  
<li>
สุปณีตตรา  
โหนฺติ,  
  
ปจฺฉิมา ปจฺฉิมา อิธ;  
  
อุปมา ตตฺถ วิเญฺญยฺยา,  
  
ปาสาทตลสาฎิกา’’ติฯ  
</li>
  
<li>
สเงฺขเปน มยารุปฺป-สมาปตฺตินโย อยํ;  
  
ทสฺสิโต ทสฺสิโต สุทฺธ-ทสฺสินา ปิยทสฺสินาฯ  
</li>
  
<li>
รูปารูปชฺฌานสมาปตฺติวิธานํ  
,  
  
ชานาติมํ สารตรํ โย ปน ภิกฺขุ;  
  
รูปารูปชฺฌานสมาปตฺตีสุ ทโกฺข,  
  
รูปารูปํ ยาติ ภวํ โส อภิภุยฺยฯ  
</li>
  
อิติ อภิธมฺมาวตาเร อรูปาวจรสมาธิภาวนานิเทฺทโส นาม  
</li>
  
ปนฺนรสโม ปริเจฺฉโทฯ  
</li>
  
  
  
  
  