<h1>ปญฺจปญฺญาสติม ปริเจฺฉท</h1>
<h3>โรหณาราติ วิชโยนาม</h3>
<ol>
<li>
โลกนาโม จมูนาโถ, มกฺขกุทฺรูสวาสิโก;  
  
สจฺจปฎิโญฺญ ธีติมา, โจฬทปฺปวิฆาตโนฯ  
</li>
  
<li>
อภิภูย ชเน ปตฺวา, รชฺชํ โรหณมณฺฑเล;  
  
วสี กาชรคามมฺหิ, จาริตฺตวิธิโกวิโทฯ  
</li>
  
<li>
อหุ ตทา กิตฺตินาโม, ราชปุโตฺต มหพฺพโล;  
  
ตสฺส วํสาทิสมฺปตฺตี, นุปุเพฺพน ปวุจฺจเตฯ  
</li>
  
<li>
สุโต กสฺสปภูปสฺส, มาณนาเมน วิสฺสุโต;  
  
อาทิปาโท อหุ ธีโร, สทาจารวิภูสิโตฯ  
</li>
  
<li>
ตสฺสา’ถ  
เชฎฺฐโก ภาตา, มาณวโมฺม มหามติ;  
  
โคกณฺณกสมีปฎฺฐ-นทีตีเร นิสีทิยฯ  
</li>
  
<li>
กตมนฺตุปจาโร โส, ยถาวิธิมเสสโต;  
  
อกฺขมาลํ คเหตฺวาน, มนฺตํ ชปฺปิตุมารภิฯ  
</li>
  
<li>
กุมาโร กิร ภตฺตเคฺค, ปาตุราสิ สวาหโน;  
  
สิขณฺฑิ มุขตุเณฺฑน, พลิปฎฺฎํ วิขณฺฑิยฯ  
</li>
  
<li>
สจฺฉิทฺทเก นาฬิเกร-กปาเล วิจฺจุโนทเก;  
  
ลูเข ชลมปสฺสโนฺต, ชปนฺตสฺส มุขํคโตฯ  
</li>
  
<li>
ตโต ภาวินิํ สิทฺธิ, มเปกฺขํ นยนํ สกํ;  
  
ตโสฺสปเนสิ, นิพฺภิชฺช, โสปิ ตํ สหสาปิจิฯ  
</li>
  
<li>
กุมาโร ตสฺส สนฺตุโฎฺฐ, กุมารสฺสาภิปตฺถิตํ;  
  
วรํ ปทาย นภสา, ราชมาโน คโต ตโตฯ  
</li>
  
<li>
ภิเนฺนกนยนํ ทิสฺวา, สจิวาตํ ปโร ทิสุํ;  
  
วรลาภํ ปกาเสตฺวา, สมสฺสาเสสิ โส ชเนฯ  
</li>
  
<li>
ตโต โส สจิวาตสฺส, สนฺตุฎฺฐาราธยิํสุ ตํ;  
  
อนุราธปุรํ ปตฺวา, ภิเสโก การิโย อิติฯ  
</li>
  
<li>
อโตฺถ โก มมรเชฺชน, วิกลงฺคสฺส สมฺปติ;  
  
ตโปกมฺมํ กริสฺสามิ, ปพฺพชฺชมุปคมฺมหํฯ  
</li>
  
<li>
กณิโฎฺฐ มาณนาโม จ, ลงฺการชฺชํ กมาคตํ;  
  
ปาเลตุ อิติ โส รชฺชํ, สมฺปตฺตํ สมฺปฎิกฺขิปิฯ  
</li>
  
<li>
วิญฺญาตจิตฺตสญฺจารา, สจิวา ตสฺส สพฺพถา;  
  
วตฺตุเมตํ กณิฎฺฐสฺส, เปเสสุํ ปุริเส ตทาฯ  
</li>
  
<li>
สุตฺวา ตํ สีฆมาคมฺม, ปสฺสิตฺวา สกภาตรํ;  
  
ปติตฺวา ปาทมูลมฺหิ, พหุํ กนฺทิย โรทิยฯ  
</li>
  
<li>
เชเฎฺฐน ภาตรา สทฺธิ-มนุราธปุรํ คโต;  
  
มกุฎํ ตตฺถ ธาเรสิ, เชฎฺฐจิตฺตานุวตฺตโกฯ  
</li>
  
<li>
ตโต’ภยคิริํ คนฺตฺวา, ปพฺพชฺชํ สกภาตุโน;  
  
ยต โย ตตฺถ ยาจิตฺถ, พหุมานปุรสฺสรํฯ  
</li>
  
<li>
ตโต เต ยตโย ตสฺส, ปพฺพชฺชมุปสมฺปทํ;  
  
อกํสุ วิกลงฺคสฺส, สิกฺขาปทนิราทราฯ  
</li>
  
<li>
ปริเวณมุตฺตโรฬ-มุฬารํ  
ตสฺส การิย;  
  
กตฺวา ตํ ปริเวณสฺส, สามิกํ ธรณี ปติฯ  
</li>
  
<li>
ภิกฺขูนํ ฉสตํ ตตฺถ, วิธาย ตทธีนกํ;  
  
ปริหาเร อทา ตสฺส, เปสฺสวเคฺค จ ปญฺจ โสฯ  
</li>
  
<li>
สมเปฺปสิ จ โส นานา-สิปฺปกมฺมวิจกฺขเณ;  
  
ชเน จากา ตทายเตฺต, โส ทาฐาธาตุรกฺขิเยฯ  
</li>
  
<li>
ตเสฺสวาทกรา’เหสุํ, ภิกฺขู’ภยคิริมฺหิ เต;  
  
ราชา จ โลกํ ปาเลสิ, สมฺมา ตสฺสานุสิฎฺฐิยาฯ  
</li>
  
<li>
ชนา ตพฺพํสชา เกจิ, ตํ รชฺชนิรเปกฺขกา;  
  
นิวสิํสุ ยถากามํ, มหาสามิ ปทํสิตาฯ  
</li>
  
<li>
เอตสฺส มาณวมฺมสฺส, รโญฺญ ธมฺมนยญฺญุโน;  
  
อคฺคโพธิกุมาราทิ-ปุตฺตนตฺตุกฺกมาคเตฯ  
</li>
  
<li>
วํเส วิสุเทฺธ ชาตสฺส, ภูปาลนฺวยมุทฺธนิ;  
  
สมาโสฬสกงฺกายํ, สมฺมา รชฺชานุสาสิโนฯ  
</li>
  
<li>
มหีปสฺส มหินฺทสฺส, ทุเว มากุลธีตโร;  
  
เทวลา โลกิกา จาติ, นามโต วิสฺสุตา สุภาฯ  
</li>
  
<li>
เอตาสุ ทฺวีสุ ธีตาสุ, โลกิกา มาตุลตฺตชํ;  
  
ปฎิจฺจ ราชตนยํ, สุภํ กสฺสปนามกํฯ  
</li>
  
<li>
สา โมคฺคลฺลาน โลกเวฺห, ปุเตฺต เทฺว ลภิ โสภเน;  
  
เตสุ เชฎฺฐสุโต โลก-สาสนาธารโกวิโทฯ  
</li>
  
<li>
มหาสามีติ ปญฺญาโต, สงฺฆุปาสนปาลโย;  
  
เนกสารคุณาวาโส, วาสํ กเปฺปสิ โรหเณฯ  
</li>
  
<li>
ทาโฐปติสฺส ราชสฺส, นตฺตา สุคตสาสเน;  
  
ปพฺพชฺชูปคโต สโทฺธ, ธุตวา สีลสํวุโตฯ  
</li>
  
<li>
ปหิตโตฺต วิจิโตฺตโส, ปนฺตเสนาสเน วสี;  
  
คุณํ สพฺพตฺถ วเณฺณสุํ, ตสฺมิํ เทวา ปสีทิยฯ  
</li>
  
<li>
คุณํ สุณิตฺวา ลํกิโนฺท, ตทา สพฺพตฺถ ปตฺถฎํ;  
  
อุปสงฺกมฺม ตํ นตฺวา, กาตุมตฺตานุสาสนํฯ  
</li>
  
<li>
อาราธยมนิจฺฉนฺตํ, ยาจิตฺวาน ปุนปฺปุนํ;  
  
อานีย วาสยิตฺวา ตํ, ปาสาเท สาธุการิเตฯ  
</li>
  
<li>
ยติสฺสรสฺส  
วสโต, กตฺถ ราชาคุณปฺปิโย;  
  
ตสฺสานุสิฎฺฐิมคฺคโฎฺฐ, โลกํ ธเมฺมน ปาลยิฯ  
</li>
  
<li>
อุทฺทิสฺสาราธนํ สมฺมา, ลํกิเนฺทน กตํ ตทา;  
  
เสลนฺตราภินิกฺขมฺม, ยติโนฺท โส ทยานุโคฯ  
</li>
  
<li>
ยโต ภิกฺขู สมูเหตฺวา, วาสํ กเปฺปสิ ยตฺถ โส;  
  
เสลนฺตรสมูโห’ติ, วิกฺขฺยาติํ โส ตโต คโตฯ  
</li>
  
<li>
ตโต ปฎฺฐาย วาเสตฺวา, รตฺติยํ เทวปลฺลิยํ;  
  
เทวตานุมตํ ภิกฺขุํ, มูลฐาเน ฐเปนฺติ หิฯ  
</li>
  
<li>
มูลตฺตมาวสนฺตานํ, ยตีนมนุสาสนา;  
  
ลํกิสฺสรา ปวตฺตนฺติ, ปาเลนฺตา โลกสาสนํฯ  
</li>
  
<li>
ตสฺส ทาโฐปติสฺสสฺส, วํสชํ ราชปุตฺตกํ;  
  
โพธิํ ปฎิจฺจ ตพฺพํสา, พุทฺธนามา กุมาริกาฯ  
</li>
  
<li>
อลตฺถ โลกิตํ นาม, ธีตรํ วรลกฺขณํ;  
  
กาเลน สา ปทินฺนา’สิ, โมคฺคลฺลานสฺส ธีมโตฯ  
</li>
  
<li>
สา ตํ ปฎิจฺจ กิตฺติญฺจ, มิตฺตํ นาม กุมาริกํ;  
  
มหินฺทํ รกฺขิตํ จาปิ, ลติตฺถ จตุโร ปชาฯ  
</li>
  
<li>
อหุ เชฎฺฐสุโต ธีโร, วีโร เตรสวสฺสิโก;  
  
กตหโตฺถ วิเสเสน, ธนุสิปฺปมฺหิ โส ตโตฯ  
</li>
  
<li>
กถํ ลงฺกํ คเหสฺสามิ, ทูเรตฺวา’ราติ กณฺฎกํ;  
  
อิติ จินฺตาปโรคาเม, มูลสาลวฺหเย วสีฯ  
</li>
  
<li>
เอโก มหาพโล วีโร, พุทฺธราโชติ วิสฺสุโต;  
  
วิโลมวตฺตี หุตฺวาน, โลกเสนานิโน ตทาฯ  
</li>
  
<li>
ปลาโต จุณฺณสาลวฺหํ, ขิปฺปํ ชนปทํ ตหิํ;  
  
กิตฺตาทิเก ชเน เนเก, วเส วตฺติย สพฺพถาฯ  
</li>
  
<li>
สทฺธิํ พนฺธูหิ สงฺคาม-สูเรหิ พหุเกหิ โส;  
  
มลยาจลปาเทสุ, วสี ทุปฺปสโห ตทาฯ  
</li>
  
<li>
ตสฺส’นฺติกมุปาคมฺม, สํวจฺฉริกนายโก;  
  
สโงฺฆ นาม กุมารสฺส, สรูปํ สาธุวํ พฺรวิฯ  
</li>
  
<li>
มหาสามิสฺส ตนโย, เชโฎฺฐ กิตฺติ สนามโก;  
  
ธญฺญลกฺขณสมฺปโนฺน, สมฺปนฺนมติวิกฺกโมฯ  
</li>
  
<li>
ชมฺพุทีเปปิ  
ตํ รชฺชํ, กตฺตุเมกาตปตฺตกํ;  
  
สมโตฺถติ วิจิเนฺตปิ, ลงฺกาทีปมฺหิ กา กถาฯ  
</li>
  
<li>
ตสฺส โส วจนํ สุตฺวา, เสวิตโพฺพ กุมารโก;  
  
อิติ นิจฺฉิย เปเสสิ, กุมารสฺส’นฺติกํ ชเนฯ  
</li>
  
<li>
สุณิตฺวา โส วโจ เตสํ, นิวตฺตนภยา วิภู;  
  
อชานหํ ปิตุนฺนํ โส, วีโร ธนุสหายโกฯ  
</li>
  
<li>
เคหา นิกฺขมฺม ปสฺสโนฺต, สุนิมิตฺตานิเนกธา;  
  
อคาลหุํ สรีวคฺค-ปิฎฺฐิคามํ มหามติฯ  
</li>
  
<li>
ตหิํ โส นิวสํ วีโร, เปสยิตฺวา สเสวเก;  
  
วิปกฺขาธิฎฺฐิตํ เชสิ, โพธิวาลวฺหคามกํฯ  
</li>
  
<li>
ตโต’ภิมานี เสนานี, เสนํ โส ตตฺถ เปสยิ;  
  
สา ปริกฺขิปตํ คามํ, สงฺคามาย สมารภีฯ  
</li>
  
<li>
กุมาโร เตหิ ยุชฺฌโนฺต, สุภโฎ ปฎุวิกฺกโม;  
  
ทิสาสุ วิกิรีสเพฺพ, ตุลํ จโณฺฑว มาฬุโตฯ  
</li>
  
<li>
จุณฺณสาลํ ชนปทํ, คนฺตฺวา ฐานวิทู ตทา;  
  
ตหิํ วสํ วเสกาสิ, สพฺพํ มลยมณฺฑลํฯ  
</li>
  
<li>
ตทาปิ เสนํ เสนิโนฺท, เปเสตฺวา อสกิํ สกํ;  
  
อภิภูติมสโกฺกโนฺต, กาตุํ ทุมฺมนตํ คโตฯ  
</li>
  
<li>
มกฺขกุทฺรุสวาสิสฺส, สจิปสฺสาถ กิตฺติโน;  
  
สุโต มหพฺพโล เทว-มโลฺลติ วิทิโต ตทาฯ  
</li>
  
<li>
สหิโต พนฺธุมิเตฺตหิ, พหู โรหณวาสิโน;  
  
สมาทายา’ภิคนฺตฺวาน, กุมารํ ปสฺสิ สาทโรฯ  
</li>
  
<li>
พนฺธิย ฉุริกํ เฉโก, โส ปนฺนรสวสฺสิโก;  
  
อาทิปาทปทํ ตตฺถ, สมฺปาปุณิ มหายโสฯ  
</li>
  
<li>
ตโต หิรญฺญมลย, มุปาคมฺม มหพฺพโล;  
  
ตหิํ เรมุณเสลมฺหิ, ขนฺธาวารํ นิพนฺธยิฯ  
</li>
  
<li>
ตตฺถาปิ เสนํ เปเสตฺวา, สงฺคาเมโนฺต จมูปติ;  
  
อลทฺธวิชโย ฉนฺทํ, ปุนยุเทฺธ ชหิตโตฯ  
</li>
  
<li>
โลกนาโม จมูนาโถ, โลกํ หิตฺวา สกํ ตทา;  
  
อหุ วสฺสมฺหิ ฉเฎฺฐโส, ปรโลกปรายโนฯ  
</li>
  
<li>
ตทา  
กสฺสปนาเมโก, เกสธาตุกนายโก;  
  
ชเน’ภิภูยวเตฺตสิ, นีชาณํ โรหเณ ตทาฯ  
</li>
  
<li>
สุตฺวา ตํ โจฬสามโนฺต, ปุฬตฺถินครา ตทา;  
  
นิกฺขมฺม ยุทฺธสนโทฺธ, คนฺตฺวา กาชรคามกํฯ  
</li>
  
<li>
เกสาธาตุ ตโต ยุเทฺธ, ภินฺทิตฺวา ทมิฬํ พลํ;  
  
รกฺขปาสาณสีมายํ, ฐเปตฺวา รกฺขิเย ชเนฯ  
</li>
  
<li>
ปฎิลทฺธชยุทฺทาโม, มหาเสนา ปุรกฺขโต;  
  
ปุนราคมฺม ปาเวกฺขิ, วีโร กาชรคามกํฯ  
</li>
  
<li>
ตทาทิปาโท สุตฺวาน, สพฺพํ สุตฺถีรธาตุโก;  
  
เกสธาตุํ นิฆาเตตุํ, พลํ สนฺนยฺหิ เวคสาฯ  
</li>
  
<li>
ปวตฺติํ ตํ สุณิตฺวา โส, สาภิมาโน ภุสํตโต;  
  
สมตฺตํ พลมาทาย, สิปฺปตฺถลกมาคมาฯ  
</li>
  
<li>
ปญฺจโยชนรฎฺฐาทิ-วาสิเกสุ พหูชเน;  
  
สมาทาย สมาสเนฺน, ราชปุเตฺต สุทุชฺชเยฯ  
</li>
  
<li>
วิรตฺตตญฺจ โส ญตฺวา, พหุนฺนํ รฎฺฐวาสินํ;  
  
ทุกฺกรํ เอตฺถ ยุทฺธนฺติ, คโต โส ขทิรงฺคณิํฯ  
</li>
  
<li>
มหาเสนาย ภูปาล สุโต โสฬสวสฺสีโก;  
  
ขิปฺปํ วาเปกฺขิ โส วีต-ทโร กาชรคามกํฯ  
</li>
  
<li>
ฉมฺมาสมนุโภตฺวาน, โรหณํ รุฎฺฐมานโส;  
  
เกสธาตุกนาโถปิ, สงฺคามตฺถาย ตตฺถคาฯ  
</li>
  
<li>
ราชปุตฺตสฺส เสนา’ถ, วเตฺตนฺติ สมรํ ขรํ;  
  
เกสธาตุกนาถสฺส, สีสํ คณฺหิ มหพฺพลาฯ  
</li>
  
<li>
อาคมฺม สตฺตรสวยํ กุมาโร;  
  
สพฺพตฺถ ปตฺถฎมหายสกิตฺติเตโช;  
  
สุมาทิเนก วิธิโยควิเสสทโกฺข;  
  
ขีณาริกณฺฎกมกา’ขิลโรหณํ ตํฯ  
</li>
  
สุชนปฺปสาทสํเวคตฺถาย กเต มหาวํเส  
</li>
  
โรหณาราติวิชโย นาม  
</li>
  
ปญฺจปญฺญาสติโม ปริเจฺฉโทฯ  
</li>
  
  
  
  
  