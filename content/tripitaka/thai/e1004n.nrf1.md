<h1>สเมฺภทกถา</h1>
<ol>
<li>
สตฺถ  
กปฺปวิจาเรน,  
  
กาโล คจฺฉติ ธีมตํ;  
  
พฺยสเนน อสาธูนํ,  
  
นิทฺทาย กลเหนวาฯ  
</li>
  
<li>
โสกฐานสหสฺสานิ,  
  
ภยฐานสตานิจ;  
  
ทิวเสทิวเส มุฬฺหํ,  
  
อาวีสนฺติ นปณฺฑิตํฯ  
</li>
  
<li>
อติทีโฆ  
มหามุโฬฺห,  
  
มชฺฌิโมจ วิจกฺขโณ;  
  
วาสุเทวํ ปุรกฺขิตฺวา,  
  
สเพฺพวามนกา สฎฺฐาฯ  
</li>
  
<li>
น โลเก โสภเต มุโฬฺห,  
  
เกวลตฺตปสํสโก;  
  
อปิ สมฺปิหิเต กูเป,  
  
กตวิโชฺช ปกาสเตฯ  
</li>
  
<li>
มทนฺตทมนํ สตฺถํ,  
  
ขลานํ กุรุเต มทํ;  
  
จกฺขุสงฺขารกํ เตชํ,  
  
อุลุงฺกาน มิวนฺธกํฯ  
</li>
  
<li>
อตฺยปฺปมปิ  
สาธูนํ,  
  
สิลาเลเขว ติฎฺฐเต;  
  
ชเลเลเขว นีจานํ,  
  
ยํ กตํ ตํปิ นสฺสติฯ  
</li>
  
<li>
ทพฺพมปฺปํปิ สาธูนํ,  
  
ชลํ กูเปว นิสฺสโย;  
  
พหุตฺตํปิ อสาธูนํ,  
  
นจ วาริว อณฺณเวฯ  
</li>
  
<li>
ทุฎฺฐจิโตฺต  
ปนาหิสฺส,  
  
โกโธ ปาสาณลิกฺขิโต;  
  
กุชฺฌิตเพฺพ สุชนสฺส,  
  
ชเลเลขา จิรฎฺฐิโตฯ  
</li>
  
<li>
พาลสฺส ชีวิตํ ปาปํ,  
  
มิตรสฺสิ ตรํ ภเว;  
  
ชนกายสฺส ราชาว,  
  
ราชธโมฺมว ราชุนํฯ  
</li>
  
<li>
สปฺปาทานํ พลี สีโห,  
  
ปุฬาวโก ตโต กิปฺปีลิกา,  
  
นรา ตโต พลี ราชา,  
  
สเพฺพส มนฺตโก พลีฯ  
</li>
  
<li>
ภูโปณฺณว  
คฺคิ ถี สิปฺปิ,  
  
อภิชฺฌาลุจปุคฺคโล;  
  
เอเตสํปิ มหิจฺฉานํ,  
  
มหิจฺฉิตา อนิจฺจตาฯ  
</li>
  
<li>
นิทฺทาลุโก อสนฺตุโฎฺฐ,  
  
อกตญฺญูจ ภีรุโก;  
  
สกฺกุณนฺติน สาจารํ,  
  
สิกฺขิตุํ เต กทาจิปิฯ  
</li>
  
<li>
นิทฺทาลุ  
กามราโมจ,  
  
สุขิโต โภควาลโส;  
  
นิจฺฉโนฺต กมฺมราโม จ,  
  
สเตฺตเต สตฺถวชฺชิตาฯ  
</li>
  
<li>
สมิโทฺธ ธนธเญฺญน,  
  
กโฎฺฐ ทกติณคฺคิหิ;  
  
สพฺพโต ทุคฺคเตนโฎฺฐ,  
  
ตสฺมา นทุกฺกตํ กเรฯ  
</li>
  
<li>
ปุญฺญปาปผลํ  
โย เจ,  
  
นสทฺธหติ สจฺจโต;  
  
โส เว ขิปฺปํว อตฺตานํ,  
  
อาทาสตลมานเยฯ  
</li>
  
<li>
สมฺปรายิกมตฺถํ โย,  
  
นสทฺธหติ เจปิโส;  
  
อาวาเส สคฺค คามีนํ,  
  
มากฺกเภ กิํนปสฺสติฯ  
</li>
  
<li>
มหนฺตํ วฎฺฎรุกฺขาทิํ,  
  
ขุทฺทพีชํ พหูผลํ;  
  
สกฺขิกตฺวา อุทิเกฺขยฺย,  
  
ปุญฺญปาปกโร นโรฯ  
</li>
  
<li>
ยสฺส  
สลฺลหุกํ โหติ,  
  
คุรุสกฺการมานนํ;  
  
ตสฺส สลฺลหุกาเยว,  
  
วิชฺชาสมฺปตฺติสมฺปทาฯ  
</li>
  
<li>
อุปชฺฌาจริยานญฺจ,  
  
มาตาปิตูนเมวจ;  
  
สกฺกจฺจํ โยนุปฎฺฐาติ,  
  
สุโต ตสฺสปิตาทิโสฯ  
</li>
  
<li>
เทเส เทเส กุลานีจ,  
  
เทเสเทเส จ พนฺธโว;  
  
ตาทิสํ สหชา ยตฺถ,  
  
เทสํ ปสฺสามิเนวตุฯ  
</li>
  
<li>
ปุตฺตํวา  
ภาตรํ ทุฎฺฐํ,  
  
อนุสาเสยฺย โนชเห;  
  
กิํนุ เฉชฺชํ กรํปาทํ,  
  
ลิตฺตํ อสุจินา สิยา;  
</li>
  
<li>
พหุปุเตฺต ปิตาเอโก,  
  
อวสฺสํ โปเสติ สทา;  
  
พหุปุตฺตา นสโกฺกนฺติ,  
  
โปเสตุํ ปิตเรกกํฯ  
</li>
  
<li>
อติชาตมนุชาตํ  
,  
  
ปุตฺตมิจฺฉนฺติ ปณฺฑิตา;  
  
อวชาตํ นอิจฺฉนฺติ,  
  
โยโหติ กุลคนฺธโนฯ  
</li>
  
<li>
ปญฺจฐานานิ สมฺปสฺสํ,  
  
ปุตฺตมิจฺฉนฺติ ปณฺฑิตา;  
  
ชาโตวา โน ภริสฺสติ,  
  
กิจฺจํวา โน กริสฺสติฯ  
</li>
  
<li>
กุลวํโส  
จิรํ ติเฎฺฐ,  
  
ทายชฺชํ ปฎิปจฺจติ;  
  
อถวาปน เปตานํ,  
  
ทกฺขิณํนุปทสฺสติฯ  
</li>
  
<li>
อโนฺตชาโต ธนกฺกีโต,  
  
ทาสโพฺยปคโต สยํ;  
  
ทาสากรมรานีโต,  
  
เจฺจวเนฺต จตุธา สิยุํฯ  
</li>
  
<li>
ทาสา ปเญฺจว โจรยฺย-  
  
สขญาตฺยตฺตสทิสา;  
  
ตถา วิญฺญูหิ วิเญฺญยฺยา,  
  
มิตฺตาทาราจ พนฺธวาฯ  
</li>
  
<li>
ตโยว  
ปณฺฑิตา สเตฺถ,  
  
อหเมวาติวาทีจ,  
  
อหมปิติ วาทีจ,  
  
นาหนฺติจ อิเมตโยฯ  
</li>
  
<li>
วินา สตฺถํ นคเจฺฉยฺย,  
  
สูโร สงฺกามภูมิยํ;  
  
ปณฺฑิตทฺธคู วาณิโชฺช,  
  
วิเทสคมโน ตถาฯ  
</li>
  
<li>
สมฺมา  
อุปปริกฺขิตฺวา,  
  
อกฺขเรสุ ปเทสุจ;  
  
โจรฆาโต สิยา สิโสฺส,  
  
คุรุ โจรฎฺฎการโกฯ  
</li>
  
<li>
สาธุตฺตํ สุชนสมาคมา ขลานํ,  
  
สาธูนํ นขลสมาคมา ขลตฺตํ;  
  
อาโมทํกุสุมภวํทธาติภูมิ,  
  
ภูคนฺธํ นจ กุสุมานิ ธารยนฺติฯ  
</li>
  
<li>
สเฎฺฐน  
มิตฺตํ กลุเสน ธมฺมํ,  
  
ปโรปตาเปน สมิทฺธิภาวํ;  
  
สุเขน วิชฺชํ ผรุเสน นาริํ,  
  
อิจฺฉนฺติ เย เต นวปณฺฑิตาวฯ  
</li>
  
  
  
  
  