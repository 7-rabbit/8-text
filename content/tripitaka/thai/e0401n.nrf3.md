<h1>๔. วีถิสงฺคหอนุทีปนา</h1>
<p> วีถิสงฺคเห ฯ ‘‘เตสเญฺญ วา’’ติ จิตฺต เจตสิกานํ เอวฯ ‘‘วุตฺตปฺปกาเรนา’’ติ ‘ตตฺถ จิตฺตํ ตาว จตุพฺพิธํ โหติ กามาวจรํ รูปาวจรํ, ติอาทินา อิเจฺจวํ วุตฺตปฺปกาเรนฯ ‘‘ปุพฺพา ปรนิยามิตํ’’ติ วา ทฺวตฺติํส สุข ปุญฺญมฺหาติอาทินา นเยน ปุพฺพา ปรนิยามิตํฯ ‘‘อารพฺภคาถายา’’ติฯ</p>


<p>
วีถิ จิตฺตวเสเนวํ, ปวตฺติย มุทีริโต;  
  
ปวตฺติ สงฺคโห นาม, สนฺธิยํ ทานิ วุจฺจตีฯติ  
</p>
  
<p>เอวํ ปวตฺติกาเล ปวตฺติ สงฺคโห, ปฎิสนฺธิกาเล ปวตฺติ สงฺคโหติ สิโทฺธ โหติฯ เกจิ วาเท ‘‘ปฎิสนฺธิ ปวตฺติยํ’’ติ นิทฺธารเณ คหิเต ทฺวีสุ ปฎิสนฺธิ สงฺคห ปวตฺติ สงฺคเหสุ อิทานิ ปวตฺติ สงฺคหํ ปวกฺขามิ, ปจฺฉา ปฎิสนฺธิ สงฺคหํ ปวกฺขามีติ อโตฺถ โหติฯ ตตฺถ ‘‘ปฎิสนฺธิ สงฺคโห’’ติ ปฎิสนฺธิกาเล สงฺคโหฯ ‘‘ปวตฺติ สงฺคโห’’ติ ปวตฺติกาเล สงฺคโหฯ โส จ อุปริคาถาย น สเมตีติ ทเสฺสตุํ ‘‘เอวํ สตี’’ติอาทิมาหฯ ‘‘ตานิ ตีณิ ฉกฺกานิ นิกฺขิตฺตานี’’ติ ฉกฺกมตฺตานิ นิกฺขิตฺตานิ, น สกลํฯ วตฺถุ ทฺวารา ลมฺพณ สงฺคโหติ อธิปฺปาโยฯ ‘‘สา ปนา’’ติ สาวิสยปฺปวตฺติ ปนฯ ‘‘กาจิ สีฆตมา’’ติ กาจิ อติเรกตรํ สีฆาฯ ‘‘ทนฺธา’’ติ สณิกา, จิรายิกาฯ ‘‘อนุปปนฺนา’’ติ อสมฺปนฺนาฯ อสมฺปนฺน โทโส อาคจฺฉตีติ วุตฺตํ โหติฯ ‘‘ธาตุเภทํ’’ติ สตฺต วิญฺญาณ ธาตูนํ วิภาคํฯ ‘‘ธาตุนานตฺตํ’’ติ ธารณ กิจฺจนานตฺตํฯ อิติ ตสฺมา มโนธาตุ วิสุํ วุตฺตาติ สมฺพโนฺธฯ ‘‘มนนํ’’ติ วิชานนภาวํ อปตฺตํฯ อาวชฺชนมตฺต สมฺปฎิจฺฉนมตฺต สงฺขาตํ ชานนมตฺตํฯ ‘‘ยํ กิญฺจิ มนนํ’’ติ อนฺตมโส อาวชฺชนมตฺต สมฺปฎิจฺฉนมตฺตํ ปีติ อธิปฺปาโยฯ ‘‘สุโทฺธ ปน มโนวิญฺญาณปฺปพโนฺธ’’ติ มโนทฺวาร วิการํ ปฎิจฺจ ปวโตฺต มโนวิญฺญาณปฺปพโนฺธฯ น ภวงฺค มโนวิญฺญาณปฺปพโนฺธฯ โส หิ วีถิมุตฺตตฺตา อิธ อปฺปสโงฺคติ ฯ มโนทฺวาเร ปน ทฺวิธาติ สมฺพโนฺธฯ พุทฺธสฺส ภควโต ปถมาภินีหารกาโล นาม สุเมธตาปสกาเล พุทฺธ ภาวาย กาย จิตฺตานํ อภินีหารกาโลฯ อาทิสเทฺทน ปจฺฉิม ภเว ปฎิสนฺธิคฺคหณาทิํ สงฺคณฺหาติฯ ‘‘ชาติ ผลิกกฺขนฺธา วิย สมฺปชฺชนฺตี’’ติ เตน โอภาเสน อโชฺฌตฺถฎตฺตา ชาติผลิกกฺขนฺธ สทิสา โหนฺตีติ อธิปฺปาโยฯ ‘‘อุปปตฺติ เทว พฺรหฺมานํ ปนา’’ติ อุปปตฺติปฺปฎิสนฺธิกานํ โอปปาติก เทว พฺรหฺมานํ ปนฯ ‘‘ปสาท นิสฺสย ภูตานํ’’ติ จกฺขาทีนํ ปสาท วตฺถูนํ นิสฺสย มหาภูตานํฯ</p>


<p>‘‘ยานิ ปนา’’ติอาทีสุฯ ทฺวตฺติ จิตฺตกฺขณานิ อติกฺกมฺม อาปาตํ อาคจฺฉนฺตีติ โยชนาฯ เอวํ ปรตฺถปิฯ วิภูตสฺสาติ จ อวิภูตสฺสาติ จ อิทํ อาทิมฺหิ มโนทฺวาเร ปน วิภูตสฺสาติ จ อวิภูตสฺสาติ จ ปทานํ อุทฺธรณํฯ ‘‘รูปา รูปานํ’’ติ รูป ธมฺมานญฺจ อรูป ธมฺมานญฺจฯ ‘‘ตาวา’’ติ วีถิ จิตฺตปฺปวตฺติ ทสฺสนโต ปถมตรํ เอวาติ อโตฺถฯ ‘‘อทฺธาน ปริเจฺฉทํ’’ติ ขณกาล ปริเจฺฉทํฯ วิภาวนิปาเฐ ‘‘อติมหนฺตา ทิวเสน วิสย ววตฺถานํ โหตี’’ติ วจเนน อาทิมฺหิ ‘ฉวตฺถูนิ, ฉ ทฺวารานิ, ฉ อารมฺมณานิ, ฉ วิญฺญาณานิ, ฉ วีถิโย, ฉ ธาวิสยปฺปวตฺตี,ติ เอวํ วุเตฺตสุ ฉสุ ฉเกฺกสุ ฉธาวิสยปฺปวตฺตีติ ปทมตฺตํ สงฺคณฺหาติฯ ตํ อนุปปนฺนํ โหติฯ เตนาห ‘‘เอวญฺหิ สตี’’ติอาทิํฯ ‘‘วิสย ววตฺถานตฺถ เมวา’’ติ อติมหนฺตาทิ วิสย ววตฺถานตฺถเมว วุตฺตนฺติ น จ สกฺกา วตฺตุํฯ รูปา รูป ธมฺมานํ อทฺธาน ปริเจฺฉโท นาม อภิธเมฺม สพฺพตฺถ อิจฺฉิตโพฺพฯ ตสฺมา ตสฺส ทสฺสนตฺถมฺปิ ตํ วุตฺตนฺติ ทฎฺฐพฺพํฯ ‘‘สภาวปฺปฎิลาโภ’’ติ จินฺตน ผุสนาทีนํ ปาตุภาโว วุจฺจติฯ ‘‘อนิวตฺตี’’ติ อนนฺตรธานํ วุจฺจติฯ ‘‘ปริหายิตฺวา’’ติ ชรา กิจฺจํ อาหฯ ‘‘อจฺฉราสงฺฆาฎกฺขณสฺสา’’ติ องฺคุลีนํ สงฺฆฎฺฎนกฺขณสฺสฯ อาจริยานนฺทเตฺถโร นาม อภิธมฺม ฎีกากาโร วุจฺจติฯ ‘‘อสฺสา วิชฺชุยาฐิติ นาม วิสุํ น ปญฺญายตี’’ติ วิชฺชุปฺปาทํ ปสฺสนฺตานํ น ปญฺญายติฯ ตถา จิตฺตมฺปิ วฑฺฒนานนฺตรเมว ภิชฺชตีติ โยชนาฯ เตนาห ‘‘ตํ ปี’’ติอาทิํฯ อุทยภาโค นาม วฑฺฒนภาโค, วยภาโค นาม อนฺตรธานภาโคฯ ‘‘เอวญฺจ กตฺวา’’ติ ลทฺธคุณ วจนํฯ ‘‘เอกํจิตฺตํ  ทิวสํ ติฎฺฐตี’’ติ ปุจฺฉา วจนํฯ ‘‘อามนฺตา’’ติ ปฎิญฺญา วจนํฯ ‘‘วยกฺขโณ’’ติ ปุจฺฉาฯ ‘‘น เหวํ วตฺตเพฺพ’’ติ ปฎิเกฺขโปฯ ปจฺจตฺต วจนสฺส เอการตฺตํฯ เอวํ นวตฺตพฺพนฺติ อโตฺถฯ ‘‘มหาเถเรนา’’ติ โมคฺคลิ ปุตฺตติสฺส มหาเถเรนฯ นนุ สุตฺตเนฺตสุ วุตฺตนฺติ สมฺพโนฺธฯ ‘‘นา’’ติ น อุปลพฺภติฯ ‘‘อิมสฺส วุตฺตตฺตา’’ติ อิมสฺส วจนสฺส วุตฺตตฺตาฯ สงฺขต ลกฺขณํ วิสโย เยสํ ตานิ สงฺขต วิสย ลกฺขณานิฯ สงฺขต ธมฺมเมว อาหจฺจ ติฎฺฐติฯ อยํ อภิธเมฺม ธมฺมตาติ อธิปฺปาโยฯ ‘‘สงฺคห กาเรนา’’ติ อาจริย พุทฺธโฆสเตฺถรํ วทติฯ ‘‘อตฺถิกฺขณํ’’ติ ขณทฺวยเมว วุจฺจติฯ อิติ วตฺวา ตมตฺถํ สาเธนฺตีติ สมฺพโนฺธฯ คาถายํฯ ‘‘ตเสฺสวา’’ติ ตสฺสา ฐิติยา เอว เภโทฯ สพฺพทา สพฺพปาณินํ มรณํ นาม วุจฺจตีติ โยชนาฯ ‘‘ตมตฺถํ’’ติ ตานิ อตฺถิกฺขณํ อุปาทาย ลพฺภนฺตีติ อตฺถํฯ ‘‘อถวา’’ติ เอโก เถรวาโทฯ ‘‘สนฺตติ วเสน ฐานํ’’ติ ฐิตาย อญฺญถตฺตํ ปญฺญายตีติ เอตฺถ ฐิตภาวสงฺขาตํ ฐานํ สนฺตติ ฐิติวเสน เวทิตพฺพนฺติ วทนฺติฯ ‘‘อิมสฺมิํ ปน สุเตฺต’’ติ เวทนาย อุปฺปาโท ปญฺญายติ, วโย ปญฺญายติ, ฐิตาย อญฺญถตฺตํ ปญฺญายตีติ อิทํ สุตฺตํ วทติฯ ‘‘อปฺปฎิพาเหตฺวา’’ติ อนีวาเรตฺวาฯ ยาวฑฺฒนสฺส นิวตฺติ นาม อตฺถิฯ อุทย ปริยนฺต มตฺตภูตา สา เอว นิวตฺติฯ ‘‘ทฺวีหิ ขเนฺธหี’’ติ รูป ชรา รูปกฺขเนฺธน สงฺคหิตาฯ อรูป ชรา สงฺขารกฺขเนฺธนาติ เอวํ ทฺวีหิ ขเนฺธหิฯ ยญฺจ ตตฺถ วุตฺตนฺติ สมฺพโนฺธฯ รูปสฺส อุปฺปาโท ทฺวิธาภินฺทิตฺวา เทสิโตฯ กถํ, อุปจโย สนฺตตี ติโยชนาฯ ‘‘วิภาคา รหสฺสา’’ติ อุปฺปาโท อุปฺปชฺช นเฎฺฐน เอโก สมาโน รูปานํ วฑฺฒน สมเย อุปฺปาโทฯ อุปริ วฑฺฒนเฎฺฐน อุปจโยติ วุโตฺตฯ อวฑฺฒิตฺวา ฐิต สมเย อุปฺปาโท ยถา ฐิต นีหาเรน จิรกาลํ ปวตฺติ อเตฺถน สนฺตตีติ วุโตฺตฯ เอวํ วิภาคา รหสฺสฯ ‘‘ยถานุโลม สาสนํ’’ติ วิเนตพฺพ ปุคฺคลานํ อชฺฌาสยานุโลม สาสนํฯ</p>


<p>‘‘อรูป’’นฺติอาทีสุฯ ‘‘อรูปํ’’ติ สพฺพโส รูปสณฺฐาน รหิตตฺตา จิตฺต เจตสิกํ นามํ วุจฺจติฯ ‘‘อรูปิ สภาวตฺตา’’ติ อรูป ธมฺม สภาวตฺตา อิเจฺจวโตฺถฯ ตตฺถ อรูป ธมฺม สภาโว นาม รูป ธมฺมโต สตคุเณนวาสหสฺสคุเณนวาสณฺหสุขุมสภาโว ฯ วิภาว นิปาเฐฯ ‘‘คาหก คเหตพฺพ ภาวสฺส ตํ ตํ ขณวเสน นิปฺผชฺชนโต’’ติ เอตฺถ ปญฺจทฺวาร วีถีสุ วีถิ จิตฺตานญฺจ อารมฺมณานญฺจ วิสยี วิสยภาโว คาหก คเหตพฺพ ภาโว นามฯ ‘‘ตํ ตํ ขณวเสน นิปฺผชฺชนโต’’ติ วีถิ จิตฺตานิ จ เอกสฺมิํ อารมฺมเณปิ อาวชฺชนาทีหิ นานา กิเจฺจหิ คณฺหนฺตา เอว คหณ กิจฺจํ สมฺปาเทนฺติฯ นานา กิจฺจานิ จ นานา จิตฺตานํ วเสน สมฺปชฺชนฺติฯ อารมฺมณานิ จ ปุเรชาตานิ หุตฺวา ยาว ตานิ กิจฺจานิ สมฺปชฺชนฺติ, ตาว ปจฺจุปฺปนฺนภาเวน ธรมานานิ เอว คหณํ สมฺปาเทนฺติฯ เอวํ สติ, คาหกานํ วีถิ จิตฺตานญฺจ ขณตฺตยายุกตฺตา เอว คาหก กิจฺจํ นิปฺผชฺชติ, สิชฺฌติฯ คเหตพฺพานํ อารมฺมณานญฺจ สตฺตรส จิตฺตกฺขณายุกตฺตา เอว คเหตพฺพ กิจฺจํ นิปฺผชฺชติ, สิชฺฌติฯ เอวํ ตํ ตํ ขณ วเสน นิปฺผชฺชนโตฯ วิญฺญตฺติ ทฺวยํ เอก จิตฺตกฺขณิกํฯ กสฺมา, จิตฺตานุ ปริวตฺติ ธมฺมตฺตาฯ ‘‘อุปฺปาทมตฺตา’’ติ นิปฺผนฺน รูปานํ อุปฺปาทมตฺตาฯ ‘‘ภงฺคมตฺตา’’ติ เตสเมว ภงฺคมตฺตาฯ ‘‘รูป ธมฺมานํ’’ติ นิปฺผนฺน รูป ธมฺมานํฯ ‘‘อุปฺปาทนิโรธ วิธานสฺสา’’ติ อุปฺปาท นิโรธ วิธานภูตสฺส มหาอฎฺฐกถาวาทสฺส ปฎิสิทฺธตฺตาติ สมฺพโนฺธฯ ‘‘ตํ’’ติ ตํ มหาอฎฺฐกถา วจนํฯ ‘‘ตสฺมิํ วาเท’’ติ ตสฺมิํ มหาอฎฺฐกถาวาเทฯ ‘‘ตตฺถ อาคตา’’ติ ตสฺมิํ วาเท อาคตาฯ ยํ ปน วิภาวนิยํ การณํ วุตฺตนฺติ สมฺพโนฺธฯ ‘‘ตํ ฎีกานยํ’’ติ ตํ โสฬส จิตฺตกฺขณายุก ทีปกํ มูลฎีกานยํฯ ตทตฺถํ สาเธเนฺตน วิภาวนิ ฎีกาจริเยน วุตฺตนฺติ สมฺพโนฺธฯ สงฺคหการสฺส อฎฺฐกถา จริยสฺสฯ ‘‘อุปจรียตี’’ติ อุปจาร วเสน โวหรียติฯ วิภาวนิปาเฐฯ ‘‘เอตานี’’ติ อารมฺมณานิฯ ‘‘ตํ’’ติ ตํ เอก จิตฺตกฺขณํฯ ‘‘เต จา’’ติ รูป ธมฺมา จฯ ‘‘ปริปุณฺณ ปจฺจยูปลทฺธา’’ติ ปริปุณฺณํ ปจฺจยํ อุปลทฺธาฯ ‘‘โส’’ติ ฎีกากาโรฯ ‘‘อิตรานี’’ติ คนฺธรส โผฎฺฐพฺพานิฯ ‘‘โคจรภาวํ’’ติ ปญฺจทฺวาริก จิตฺตานํ โคจรภาวํฯ ‘‘ปุริมานิ เทฺว’’ติ รูปสทฺทา รมฺมณานิฯ ‘‘นิมิตฺต วเสน ฆเฎฺฎนฺตี’’ติ อาทาสํ ปสฺสนฺตสฺส มุขสทิสํ มุขนิมิตฺตํ มุขปฺปฎิพิมฺพํ อาทาเส อุปฎฺฐาติฯ เอวํ รูปารมฺมณํ จกฺขุปสาเท สทฺทารมฺมณญฺจ โสตปสาเท ตํ สทิส นิมิตฺต วเสน ฆเฎฺฎนฺติ ฯ นวตฺถุ วเสน ฆเฎฺฎนฺติฯ สยํ คนฺตฺวา น ฆเฎฺฎนฺตีติ อธิปฺปาโยฯ อสมฺปตฺตานเญฺญว อารมฺมณานํฯ ‘‘นิมิตฺตุ ปฎฺฐาน วเสนา’’ติ นิมิตฺตสฺส อุปฎฺฐานวเสนฯ ‘‘นิมิตฺต อปฺปนาวเสนา’’ติ นิมิตฺตสฺส ปเวสน วเสนฯ มโนทฺวาเร ปน อสมฺปตฺตานิเยว หุตฺวาติ ปาฐเสโสฯ ‘‘อาปาตา คมนเญฺจตฺถา’’ติอาทีสุฯ ‘‘ลญฺฉกานํ’’ติ ลญฺฉนการานํฯ ‘‘ลญฺฉนกฺขนฺธํ’’ติ อโยมยํ ลญฺฉนกฺขนฺธํฯ โส จ ลญฺฉนกฺขโนฺธ ตาลปเณฺณ อาปาเตตฺวา อกฺขรํ อุปฎฺฐาเปติฯ ตตฺถ ‘‘อาปาเตตฺวา’’ติ อโชฺฌตฺถริตฺวาฯ ‘‘จกฺขาทิปฺปเถ’’ติ จกฺขาทีนํ วิสยเกฺขเตฺตฯ น เกวลํ อตฺตโน ทฺวาเรสุ เอว อาปาต มาคจฺฉนฺติฯ อถ โข มโนทฺวาเรปิ อาปาต มาคจฺฉนฺติฯ น เกวลํ ภวงฺค มโนทฺวาเร เอว อาปาต มาคจฺฉนฺตีติ โยชนาฯ ‘‘เตสุ ปนา’’ติ เตสุ อารมฺมเณสุ ปนฯ ตานิ อารมฺมณานิ เยสํ ตานิ ตทา รมฺมณานิฯ น เอกกฺขเณ ปญฺจสุ อารมฺมเณสุ วีถิ จิตฺตานิ ปวตฺตนฺติ, เอเกกสฺมิํ อารมฺมเณ เอวาติ วุตฺตตฺตา น ทฺวีสุ, น ตีสุ, น จตูสูติปิ วตฺตพฺพํฯ พหุจิตฺตกฺขณาตีตานิ ปญฺจารมฺมณานิ พหุจิตฺตกฺขณาตีเต ปญฺจทฺวาเรติ โยชนาฯ ปญฺจทฺวาเรติ จ ปญฺจทฺวาเรสูติ อโตฺถฯ ‘‘เอวํ สตี’’ติ เตสํ ปสาทานํ อาวชฺชเนน สทฺธิํ อุปฺปตฺติยา สติฯ ‘‘อาทิลกฺขณํ’’ติ ปญฺจารมฺมณานํ ปญฺจทฺวาเรสุ อาปาตา คมน สงฺขาตํ วิสยปฺปวตฺติยา อาทิลกฺขณํฯ จลนญฺจ ทฎฺฐพฺพนฺติ สมฺพโนฺธฯ ‘‘ยถา คหิตํ’’ติ ปฎิสนฺธิโต ปฎฺฐาย คหิตปฺปการํฯ วิภาวนิปาเฐ ‘‘โยคฺย เทสาวฎฺฐาน วเสนา’’ติ อาปาตํ อาคนฺตุํ ยุตฺตฎฺฐาเน อเวจฺจฎฺฐาน วเสนฯ ยุชฺชนญฺจ, มนฺถนญฺจ, โขภกรณญฺจ, ฆฎฺฎนนฺติ จ อาปาตา คมนนฺติ จ วุจฺจตีติ โยชนาฯ เหฎฺฐา วุโตฺตเยว อาปาตา คมนเญฺจตฺถาติอาทินาฯ ‘‘นานา ฐานิเยสู’’ติ นานา ฐาเนสุ ฐิเตสุฯ ‘‘เอโก ธมฺมนิยาโม นามา’’ติ ยถา โพธิสเตฺต มาตุกุจฺฉิมฺหิ ปฎิสนฺธิํ คณฺหเนฺต ธมฺมนิยาม วเสน สกเล ชาติเกฺขเตฺต ปถวิกมฺปนํ อโหสิฯ ตถา อิธปิ ปญฺจทฺวาเรสุ เอเกกสฺมิํ ทฺวาเร อารมฺมเณ ฆเฎฺฎเนฺต ธมฺมนิยาม วเสน ภวงฺค จลนํ โหติฯ อยํ ธมฺมนิยาโม นามฯ ‘‘สเหวา’’ติ เอกโตเยวฯ กถํ  หทย วตฺถุ นิสฺสิตสฺส ภวงฺคสฺส จลนํ สิยาติ โยชนาฯ เอตฺถ จ ปญฺจวิญฺญาณสฺส จลนํ สิยาติ อิทํ น วตฺตพฺพํฯ กสฺมา, ตทา ปญฺจวิญฺญาณสฺส อวิชฺชมานตฺตาฯ ยทา จ ตํ วิชฺชติ, ตทา ตํ น จลตีติ น วตฺตพฺพํฯ สพฺพมฺปิ หิ วีถิจิตฺตํ นาม จลติ เยวาติฯ สนฺตติ นาม ปุพฺพา ปรปฺปพโนฺธฯ สณฺฐานํ นาม สหปฺปวตฺตานํ เอกโต ฐิติฯ อิธ สณฺฐานํ อธิเปฺปตํฯ ปญฺจนิสฺสย มหาภูเตหิ สทฺธิํ หทย วตฺถุ นิสฺสยภูตานํ เอก สณฺฐาน ภาเวน เอกาพทฺธตฺตาติ วุตฺตํ โหติฯ เตนาห ‘‘สณฺฐาน วเสนาติ ปน วตฺตพฺพํ’’ติฯ ‘‘ตาทิสสฺส อนุกฺกม จลนสฺสา’’ติ วิภาวนิยํ เภริสกฺขโรปมาย สทฺธิํ รูปาทินา ปสาเท ฆฎฺฎิเต ตนฺนิสฺส เยสุ มหาภูเตสุ จลิเตสุ อนุกฺกเมน ตํ สมฺพนฺธานํ เสสรูปานมฺปิ จลเนน หทย วตฺถุมฺหิ จลิเต ตนฺนิสฺสิตสฺส ภวงฺคสฺส จลนา กาเรน ปวตฺติโตตีติ เอวํ วุตฺตสฺส อนุกฺกม จลนสฺสฯ ‘‘ภวงฺคปฺปวาหํ’’ติ ภวงฺค สนฺตติํฯ ‘‘กุรุมานํ’’ติ กโรนฺตํฯ สลฺลเกฺขนฺตํ’’ติ อิทเมวาติ สนฺนิฎฺฐาเปนฺตํฯ ‘‘โยนิ โสมนสิการาทิวเสนา’’ติ โยนิ โสมนสิกาโร กุสล ชวนุปฺปตฺติยา ปจฺจโยฯ อโยนิ โสมนสิกาโร อกุสล ชวนุปฺปตฺติยา ปจฺจโยฯ นิรนุสย สนฺตานตา กฺริยชวนุปฺปตฺติยา ปจฺจโยฯ เตสุ จ โสมนสฺส ชวนาทีนํ อุปฺปตฺติ ปจฺจโยปิ เหฎฺฐา จิตฺต สงฺคเห วุตฺตนเยน เวทิตโพฺพฯ</p>


<p>‘‘ภวงฺคปาโต’’ติอาทีสุฯ ‘‘อาวชฺชนโต ปฎฺฐาย อุฎฺฐิตํ’’ติ กมฺม วิปากสนฺตานโต จ ตทารมฺมณโต จ มุญฺจิตฺวา วิสุํ กฺริยามย พฺยาปาเรน อารมฺมณนฺตรํ คเหตฺวา อุฎฺฐิตํ สมุฎฺฐิตํฯ ภวงฺค จลนมฺปิ อุฎฺฐานสฺส อาทิ โหติฯ ตสฺมา ตมฺปิ อุฎฺฐิเต จิตฺต สนฺตาเน สงฺคณฺหโนฺต ปถม ภวงฺค จลนโตเยว วาติ วุตฺตํฯ ‘‘อิมสฺมิํ ฐาเน’’ติ วีถิ จิตฺตานํ อนุกฺกเมน อตฺตโน กิเจฺจหิ อารมฺมณปฺปวตฺติฎฺฐาเนฯ ‘‘โทวาริโกปมา’’ติ พธิรโทวาริโกปมาฯ ‘‘คามิโลฺลปมา’’ติ คามทารโกปมาฯ ‘‘อโมฺพปมา’’ติ อมฺพปฺผโลปมาฯ อญฺญาปิ อุปมา อตฺถิฯ มกฺกฎสุโตฺตปมา, อุจฺฉุยโนฺตปมา, ชจฺจโนฺธปมาฯ ตาสพฺพาปิ อฎฺฐสาลินิยํ วิปากุทฺธาร กถาโต  คเหตพฺพาฯ ‘‘ยตฺถหี’’ติอาทีสุฯ ‘‘กถํ ฉ ฉกฺก โยชนา โหตี’’ติฯ จกฺขุ วตฺถุ วจนญฺจ, จกฺขุทฺวาร วจนญฺจ, รูปา รมฺมณ วจนญฺจ, จกฺขุ วิญฺญาณ วจนญฺจ, จกฺขุทฺวาร วีถิ จกฺขุ วิญฺญาณ วีถิ วจนญฺจ, อติมหนฺตา รมฺมณ วจนญฺจา,ติ เอตานิ ฉวจนานิฯ เตหิ ฉฉเกฺกหิ อาหริตฺวา อิมิสฺสํ วีถิยํ ทสฺสิตานิฯ เสสวีถีสุปิ ยถาลาภํ ทสฺสิตพฺพานิฯ เอวํ ฉฉกฺกโยชนา โหติฯ ‘‘เอตฺถ จ ยตฺตกานี’’ติอาทีสุฯ ‘‘เอกูน ปญฺญาส ปริมาเณสู’’ติ เอกสฺสนิปฺผนฺน รูปธมฺมสฺส เอกปญฺญาส มเตฺตสุ ขุทฺทกกฺขเณสุ อุปฺปาทกฺขณญฺจ ภงฺคกฺขณญฺจ ฐเปตฺวา มเชฺฌ เอกูน ปญฺญาส มตฺตานิ ฐิติกฺขณานิ สนฺติฯ เตสุ ขเณสุ อนุกฺกเมน อุปฺปนฺนา เอกูน ปญฺญาส จกฺขุ ปสาทา จ สนฺติฯ ‘‘กิสฺมิญฺจี’’ติ เตสุ กตรสฺมิํ นาม จกฺขุ ปสาเท น ฆเฎฺฎนฺตีติ น วตฺตพฺพานิฯ ‘‘เตสุ ปนา’’ติ นิทฺธารเณ ภุมฺมวจนํฯ ‘‘ยเทว เอกํ จกฺขู’’ติ นิทฺธารณียํฯ ตํ ปน กตมนฺติฯ อตีต ภวเงฺคน สทฺธิํ อุปฺปชฺชิตฺวา ตํ อติกฺกมฺม ภวงฺค จลนกฺขเณ ลทฺธฆฎนํ เอกํ จกฺขุฯ ตํ ปน จกฺขุ วิญฺญาณสฺส วตฺถุ ภาวญฺจ ทฺวารภาวญฺจ สาเธติฯ เสสวิญฺญาณานํ ทฺวารภาวํ สาเธตีติฯ เตนาห ‘‘ยถารหํ’’ติฯ เอตเทว เอตํ เอว จกฺขุ กิจฺจ สาธนํ นาม โหติ วีถิ จิตฺตุปฺปตฺติยา วตฺถุ กิจฺจทฺวาร กิจฺจานํ สาธนโตฯ ‘‘ยํ มชฺฌิมายุกํ’’ติ มนฺทายุก อมนฺทายุกานํ มเชฺฌ ปวตฺตตฺตา ยํ มชฺฌิมายุกนฺติ วทนฺติฯ ตํ กิจฺจ สาธนํ นามาติ โยชนาฯ ‘‘อิตรานิ ปนา’’ติ เอกูน ปญฺญาส ปริมาเณสุ จกฺขุ ปสาเทสูติ วุตฺตานิ, เตสุ เอกํ กิจฺจ สาธนํ ฐเปตฺวา เสสานิ อิตรานิ อฎฺฐ จตฺตาลีส จกฺขูนิ โมฆวตฺถูนิ นาม โหนฺติฯ รูปา รมฺมเณหิ สทฺธิํ ลทฺธ ฆฎฺฎนานมฺปิ สตํ วีถิ จิตฺตุปฺปตฺติยา วตฺถุ กิจฺจทฺวาร กิจฺจรหิตตฺตาฯ เตสุ กตมานิ มนฺทายุกานิ นามาติ อาห ‘‘ตานิ ปนา’’ติอาทิํฯ กิจฺจ สาธนโต ปุริมานิ นาม อตีต ภวงฺคโต ปุเร เตรสสุ ภวเงฺคสุ อาทิ ภวงฺคสฺส ภงฺคกฺขณโต ปฎฺฐาย ขเณ ขเณ อุปฺปนฺนา สตฺตติํส จกฺขุ ปสาทาฯ ตานิ มนฺทายุกานีติ วทนฺติฯ กสฺมา, กิจฺจ สาธนโต อปฺปตรายุกตฺตาฯ กิจฺจ สาธนโต ปจฺฉิมานิ นาม อตีต ภวงฺคสฺส ฐิติกฺขณโต  ปฎฺฐาย ขเณ ขเณ อุปฺปนฺนา เอกาทส จกฺขุ ปสาทา, ตานิ อมนฺทายุกานีติ วทนฺติฯ กสฺมา, กิจฺจ สาธนโต พหุตรายุกตฺตาฯ ตทุภยานิปิ อฎฺฐ จตฺตาลีส มตฺตานิ เวทิตพฺพานีติ สมฺพโนฺธฯ ‘‘ตโต’’ติ เตหิ อฎฺฐจตฺตาลีส มเตฺตหิฯ ‘‘ปุริมตรานี’’ติ สตฺตติํส มนฺทายุเกหิ ปุริมตรานิฯ ตานิ หิ จกฺขุ วิญฺญาณสฺส อุปฺปาทกฺขเณ ฐิติ ภาเวน อนุปลทฺธตฺตา อิธ น คหิตานิฯ ‘‘ปจฺฉิมตรานี’’ติ เอกาทส อมนฺทายุเกหิ ปจฺฉิมตรานิฯ ตานิ จ จกฺขุ วิญฺญาณสฺส อุปฺปาทกฺขเณ อุปฺปนฺนานิปิ ตสฺมิํ ขเณ ฐิติ ภาเวน อนุปลทฺธตฺตา อิธ น คหิตานิฯ กสฺมา ปน จกฺขุวิญฺญาณสฺส อุปฺปาทกฺขเณ ฐิติ ภาเวน อนุปลทฺธานิ ตทุภยานิ อิธ น คหิตานีติฯ จกฺขุ วิญฺญาณสฺส อุปฺปาทกฺขเณ ฐิติ ภาเวน ธรมานานํ อฎฺฐจตฺตาลีส มตฺตานํ จกฺขูนํ มเชฺฌ เอว กตมํ จกฺขุ จกฺขุ วิญฺญาณสฺส วตฺถุ กิจฺจ ทฺวาร กิจฺจํ สาเธตีติ อาสงฺกิตพฺพํ โหติฯ เอตฺถ จ ปญฺจ วตฺถูนิ นาม อตฺตโน ฐิติกฺขเณ เอว ปญฺจวิญฺญาณานํ วตฺถุทฺวาร กิจฺจ สาธกตฺตา จกฺขุ วิญฺญาณสฺส อุปฺปาทกฺขเณ ฐิติ ภาเวน อนุปลทฺธตฺตา อิธ น คหิตานีติ จ, จกฺขุ วิญฺญาณสฺส อุปฺปาทกฺขเณ ฐิติ ภาเวน ธรมานานนฺติ จ, วุตฺตนฺติ ทฎฺฐพฺพํฯ</p>


<p>‘‘เอตฺถ สิยา’’ติอาทีสุฯ ‘‘อิมาย วีถิยา’’ติ อิมาย อติมหนฺตา รมฺมณ วีถิยาฯ ‘‘สมุทายคฺคาหิกา’’ติ รูปา รมฺมณานํ สมูหคฺคาหิกาฯ ‘‘วณฺณสลฺลกฺขณา’’ติ วณฺณววตฺถานิกาฯ ‘‘วตฺถุคฺคาหิกา’’ติ ทพฺพ สณฺฐานคฺคาหิกาฯ ‘‘นามคฺคาหิกา’’ติ นาม ปญฺญตฺติคฺคาหิกาฯ ‘‘อลาตจกฺกสฺส คาหิกา วิยา’’ติ รตฺตนฺธกาเร เอโก อลาตํ คเหตฺวา ปริพฺภมติฯ อโญฺญ ตํ ปสฺสโนฺต จกฺกํ วิย มญฺญติฯ ตตฺถ อลาตสฺส คตคตฎฺฐาเน ปจฺจุปฺปนฺนํ รูปํ อารพฺภ จกฺขุทฺวาร วีถิโย อุปฺปชฺชนฺติฯ มโนทฺวาร วีถิโย ปน ปุริม ปุริมาหิ จกฺขุทฺวาร วีถีหิ คหิตานิ อตีต รูปานิ อมุญฺจิตฺวา เอกโต สณฺฐานญฺจ สนฺตติญฺจ กตฺวา คณฺหนฺติฯ ตทา ปสฺสนฺตสฺส จกฺกํ วิย อุปฎฺฐาติฯ เอวํ อยํ สมุทายคฺคาหิกา ทฎฺฐพฺพาฯ ‘‘นตฺถิ ตทารมฺมณุปฺปาโท’’ติอาทีสุฯ ‘‘ยสฺสา’’ติ ยสฺส อารมฺมณสฺสฯ จิตฺตานีติ จ นานารมฺมณานีติ จ กมฺมปทานิฯ อวเสเส ตสฺมิํ  อารมฺมเณฯ ‘‘สงฺคห กาเรนา’’ติ โปราณ อฎฺฐกถาโย เอกโต สงฺคเหตฺวา กตตฺตา พุทฺธโฆสเตฺถเรน กตา สพฺพา อฎฺฐกถาโย สงฺคหฎฺฐกถา นามฯ โส จ สงฺคห กาโรติ วุจฺจติฯ ‘‘อิธ ปี’’ติ อิมสฺมิํ อภิธมฺมตฺถ สงฺคเหปิฯ ‘‘เถเรนา’’ติ อนุรุทฺธเตฺถเรนฯ ‘‘เอกมฺปิ อิจฺฉติ เยวา’’ติฯ ‘‘ยสฺส หิ จตฺตารี’’ติอาทีสุ ยสฺส อารมฺมณสฺส จตฺตาริ วา ปญฺจวา ฉวาติอาทินา โยเชตพฺพํฯ ‘‘ชวนมฺปิ อนุปฺปชฺชิตฺวา’’ติอาทีสุฯ ‘‘อตฺตโน ปธาน กฺริยายา’’ติ อนุปฺปชฺชิตฺวาติ ปทสฺส ปรโต ‘ยํ ปวตฺตตี’ติ อตฺตโน ปธาน กฺริยาปทํ อตฺถิฯ เตน อตฺตโน กฺริยาปเทน สทฺธินฺติ อโตฺถฯ ‘‘กตฺถจิ วุตฺตา’’ติ กตฺถจิ สทฺทคเนฺถสุ วุตฺตาฯ อปิ จ, เหตุมฺหิ ตฺวาปจฺจโย ลกฺขเณ เหตุมฺหิ จ มานนฺต ปจฺจยา โชตนียเฎฺฐน วุตฺตา, น วจนียเฎฺฐนาติ ทฎฺฐพฺพาฯ ‘‘ปกติ นิยาเมนา’’ติ เอเตน ปจฺจย วิเสเสสติ, จตฺตาริ วา ปญฺจวา ฉวา ชวนานิ อุปฺปชฺชนฺตีติ ทีเปติฯ เตนาห ‘‘เอตฺถปนา’’ติอาทิํฯ ‘‘ทฺวตฺติกฺขตฺตุํ’’ติ วาสทฺทเตฺถ อญฺญปทตฺถ สมาสปทนฺติ วุตฺตํ ‘‘ทฺวิกฺขตฺตุํ วา ติกฺขตฺตุํ วา’’ติฯ ‘‘โวฎฺฐพฺพนสฺส อาเสวนตา’’ติ อาเสวน ปจฺจยตาวา ปจฺจยุปฺปนฺนตาวาฯ ‘‘อาวชฺชนายา’’ติ เอตฺถ โวฎฺฐพฺพน กิจฺจํ อาวชฺชนมฺปิ สงฺคณฺหาติฯ อิธปิ อารมฺมณ ทุพฺพลตาย จตุปฺปญฺจ ชวนุปฺปตฺติ อิจฺฉิ ตพฺพาติ โยชนาฯ ตตฺถ ‘‘อิธ ปี’’ติ อิมสฺมิํ ปริตฺตา รมฺมณ วาเรปิฯ ติโวฎฺฐพฺพนิกา ปญฺจ ปริตฺตา รมฺมณ วีถิโยติ โยชนาฯ ‘‘อิตรานี’’ติ ปริตฺต มหนฺตาติ มหนฺตา รมฺมณานิฯ ‘‘อุภยถาปี’’ติ อาปาตา คมน วเสนปิ อารมฺมณ กรณ วเสนปิฯ อิมสฺส ปทสฺสฯ</p>


<p> ‘‘มโนทฺวาเร ปนา’’ติอาทีสุฯ ‘‘ปริตฺตกฺขณา ปี’’ติ จิตฺต ผสฺสาทโย อปฺปตรกฺขณาปิฯ ‘‘อตีตานาคตา ปี’’ติ อตีตานาคต ธมฺมาปิฯ ‘‘ฆฎฺฎเนนา’’ติ รูปาทีนํ ฆฎฺฎเนนฯ ‘‘ยตฺถา’’ติ ยสฺมิํ ภวเงฺคฯ ‘‘ปญฺจทฺวารานุ พนฺธกํ’’ติ ปญฺจทฺวาร วีถิ อนุคตํฯ อตีตํ อาลมฺพณํ ปวเตฺตติ เยวาติ สมฺพโนฺธฯ ‘‘ยถาปาตา คตเมวา’’ติ ปกติยา อาปาตา คตปฺปการเมวฯ ‘‘ตถา ตถา’’ติ ทิฎฺฐ สมฺพนฺธาทินา เตน เตน ปกาเรนฯ ‘‘กิญฺจี’’ติ  กิญฺจิ อารมฺมณํฯ ‘‘ทิสฺวา’’ติ ปจฺจกฺขํ กตฺวาฯ ปญฺจทฺวารคฺคหิตญฺหิ อารมฺมณํ ปจฺจกฺขกตเฎฺฐน ทิฎฺฐนฺติ วุจฺจติฯ ยํ กิญฺจิ อารมฺมณํฯ ‘‘อนุมาเนนฺตสฺสา’’ติ เอวเมว ภวิตฺถ, ภวิสฺสติ, ภวตีติ อนุมานญฺญาเณน จิเนฺตนฺตสฺสฯ ตํ สทิสํ อารมฺมณํฯ ‘‘ปรสฺส สทฺทหนา’’ติ ปรวจนํ สุตฺวา ยถา อยํ วทติ, ตเถ เวตนฺติ สทฺทหนาฯ ‘‘ทิฎฺฐิ’’ วุจฺจติ ญาณํ วา ลทฺธิ วาฯ ‘‘นิชฺฌานํ’’ติ สุฎฺฐุ โอโลกนํฯ ‘‘ขนฺตี’’ติ ขมนํ สหนํฯ อญฺญถตฺตํ อคมนํฯ ทิฎฺฐิยา นิชฺฌานํ ทิฎฺฐินิชฺฌานํฯ ทิฎฺฐินิชฺฌานสฺส ขนฺติ ทิฎฺฐินิชฺฌานกฺขนฺติฯ ‘‘เสสํ’’ติ นานากมฺม พเลนาติอาทิกํฯ ‘‘เทวโต ปสํหารวเสนา’’ติ เทวตา กทาจิ เกสญฺจิ สุปินเนฺต นานารมฺมณานิ อุปสํหริตฺวา ทเสฺสนฺติฯ เอวํ เทวโต ปสํหาร วเสนาปิฯ อนุโพโธ นาม โลกิยญฺญาณ วเสน จตุสฺสจฺจ ธมฺมานํ อนุพุชฺฌนํฯ ปฎิเวโธ นาม โลกุตฺตรญฺญาณ กิจฺจํฯ อนนฺต รูป นิสฺสย ปจฺจยคฺคหเณน ปกตู ปนิสฺสย ปจฺจยมฺปิ อุปลเกฺขติฯ จิตฺต สนฺตานสฺส อนนฺตรูปนิสฺสย ปจฺจยภาโว นามาติ สมฺพโนฺธฯ อนนฺต รูป นิสฺสย ปจฺจยสตฺติ นาม อนนฺตร ปรมฺปร วิปฺผรณวเสน มหาคติกา โหตีติ วุตฺตํ โหติฯ อนนฺต รูป นิสฺสย ปจฺจยานุ ภาโวติปิ ยุชฺชติฯ กถํ มหาวิปฺผาโรติ อาห ‘‘สกิํ ปี’’ติอาทิํฯ ‘‘สุฎฺฐุ อาเสวิตฺวา’’ติ เอตฺถ ปจฺฉา อปฺปมุสฺสมานํ กตฺวา ปุนปฺปุนํ เสวนํ สุฎฺฐุ อาเสวนํ นามฯ น เกวลํ ปุริม จิตฺต สนฺตานสฺส โส อุปนิสฺสย ปจฺจยานุภาโว เอว มหาวิปฺผาโร โหติฯ ปกติยา จิตฺตสฺส วิจิตฺต ภาว สงฺขาตํ จินฺตนา กิจฺจมฺปิ มหาวิปฺผารํ โหตีติ ทเสฺสตุํ ‘‘จิตฺตญฺจ นามา’’ติอาทิวุตฺตํฯ กถํ มหาวิปฺผารํ โหตีติ อาห ‘‘กิญฺจิ นิมิตฺตํ’’ติอาทิํฯ ‘‘กิญฺจิ นิมิตฺตํ’’ติ ทิฎฺฐาทีสุ นานา รมฺมเณสุ กิญฺจิ อปฺปมตฺตกํ ทิฎฺฐาทิกํ อารมฺมณ นิมิตฺตํฯ ‘‘เตหิ จการเณหี’’ติ เตหิ กตฺตุภูเตหิ ทิฎฺฐาทีหิ การเณหิฯ ‘‘โจทียมานํ’’ติ ปโยชียมานํฯ ‘‘อชฺฌาสย ยุตฺตํ’’ติ อชฺฌาสเยน สํยุตฺตํฯ ภวงฺค จิตฺตสฺส อารมฺมณํ นาม อวิภูตํ โหติฯ ภวงฺคํ จาเลตฺวา อาวชฺชนํ นิโยเชตีติ สมฺพโนฺธฯ ‘‘ลทฺธ ปจฺจเยสู’’ติ อาโลกาทิวเสน วา  ทิฎฺฐาทิวเสน วา ลทฺธ ปจฺจยวเนฺตสุฯ ตทภินินฺนากาโร นาม นิจฺจกาลมฺปิ เตสุ อารมฺมเณสุ อภิมุขํ นินฺนากาโรฯ เตน อากาเรน ปวโตฺต มนสิกาโรฯ เตน สมฺปยุตฺตสฺสฯ เอเตหิ วจเนหิ สุทฺธมโนทฺวาเร อารมฺมณานํ อปาตาคมนญฺจ ภวงฺค จลนญฺจ น เกวลํ ลทฺธ ปจฺจยานํ อารมฺมณานํ วเสเนว โหติฯ ตาทิเสน ปน มนสิกาเรน ยุตฺตสฺส สยญฺจ วีถิ จิตฺต จินฺตนา กิจฺจสฺส จิตฺตสฺส วเสนาปิ โหตีติ สิทฺธํ โหติฯ น หิ อารมฺมณนฺตเร อภินินฺนากาโร นาม นตฺถีติ สกฺกา วตฺตุํฯ กสฺมา, อภาวิต จิตฺตานํ ปมาท พหุลานํ ชนานํ กทาจิ กรหจิ ภาวนา มนสิกาเร กรียมาเนปิ วีถิ จิตฺต สนฺตานสฺส พหิทฺธา นานารมฺมเณสุ อภินินฺนาการสฺส สนฺทิสฺสนโตติฯ ‘‘ยถา เจตฺถา’’ติ ยถา เอตฺถ มโนทฺวาเร รูปารูป สตฺตานํ วิภูตา รมฺมเณปิ ตทา รมฺมณุปฺปาโท นตฺถิ, เอวนฺติ โยชนาฯ ญาณวิภงฺคฎฺฐกถายํ ปน โวฎฺฐพฺพนวาโรปิ อาคโตฯ ยถาห สุปิเนเนว ทิฎฺฐํ วิย เม, สุตํ วิย เมติ กถนกาเลปิ อพฺยากโต เยวาติฯ ตตฺถ หิ ‘‘อพฺยากโต เยวา’’ติ สุปินเนฺต มโนทฺวาเร ทฺวตฺติกฺขตฺตุํ อุปฺปนฺนสฺส อาวชฺชนสฺส วเสน อพฺยากโตเยวฯ ตโต ปรํ ภวงฺคปาโตฯ อฎฺฐสาลินิยมฺปิ วุตฺตํ อยํ ปน วาโร ทิฎฺฐํ วิย เม, สุตํ วิย เม ติอาทีนิ วทนกาเล ลพฺภตีติฯ ตํ ปน ปญฺจ ทฺวาเร ปริตฺตารมฺมเณ ทฺวตฺติกฺขตฺตุํ อุปฺปนฺนสฺส โวฎฺฐพฺพนสฺส วเสน วุตฺตํฯ ‘‘โสปิ อิธ ลทฺธุํ วฎฺฎติ เยวา’’ติ โสปิ วาโร อิมสฺมิํ มโนทฺวาเร ลทฺธุํ วฎฺฎติเยวฯ ‘‘ภวเงฺค จลิเต นิวตฺตนกวารานํ’’ติ ทฺวิกฺขตฺตุํ ภวงฺค จลนมเตฺต ฐตฺวา วีถิ จิตฺตานิ อนุปฺปชฺชิตฺวา ภวงฺคปาตวเสน นิวตฺตนกานํ โมฆวารานํ มโนทฺวาเรปิ ปมาณํ น ภวิสฺสติเยวฯ อถ อิมสฺมิํวาเร วีถิ จิตฺตปฺปวตฺติ นตฺถิฯ เอวํ สติ, อิมสฺมิํ วีถิ สงฺคเห โส วาโร น วตฺตโพฺพติ เจฯ วตฺตโพฺพเยวฯ กสฺมา, ฉธา วิสยปฺปวตฺตีติ อิมสฺมิํ ฉเกฺก สงฺคหิตตฺตาติ ทเสฺสตุํ ‘‘วิสเย จ อาปาตาคเต’’ติอาทิ วุตฺตํฯ อารมฺมณภูตา วิสยปฺปวตฺติฯ เอเกกสฺมิํ อนุพนฺธกวาเรฯ ‘‘ตทารมฺมณ วาราทโย’’ติ ตทารมฺมณ วาโร ชวนวาโร โวฎฺฐพฺพน วาโร  โมฆวาโรฯ เตสุ ปน ตทา รมฺมณวาโร วตฺถุคฺคหเณ จ นามคฺคหเณ จ น ลพฺภติฯ ‘‘วตฺถู’’ติ หิ สณฺฐาน ปญฺญตฺติฯ ‘‘นามํ’’ติ นาม ปญฺญตฺติฯ น จ ตทา รมฺมณํ ปญฺญตฺตา รมฺมณํ โหตีติฯ เตน วุตฺตํ ‘‘ยถารหํ’’ติฯ ‘‘ตตฺถา’’ติ เตสุ ทิฎฺฐวาราทีสุ ฉสุ วาเรสุฯ เอตรหิ ปน เกจิ อาจริยาติ ปาฐเสโสฯ ‘‘อตีต ภวงฺค วเสนา’’ติ เอกํ ภวงฺคํ อติกฺกมฺม อาปาตา คเต อารมฺมเณ เอโก วาโร, เทฺว ภวงฺคานิ อติกฺกมฺม อาปาตา คเต เอโกติอาทินา อตีต ภวงฺค เภทวเสนฯ ‘‘ตทา รมฺมณ วเสนา’’ติ ตทา รมฺมณสฺส อุปฺปนฺนวาโร อนุปฺปนฺน วาโรติ เอวํ ตทา รมฺมณ วเสนฯ กเปฺปนฺติ จิเนฺตนฺติ, วิทหนฺติ วาฯ ‘‘ขณ วเสน พลวทุพฺพลตา สมฺภโว’’ติ ยถา ปญฺจทฺวาเร อติมหนฺตา รมฺมเณสุปิ อารมฺมณ ธมฺมา อุปฺปาทํ ปตฺวา อาทิโต เอกจิตฺตกฺขณมเตฺต ทุพฺพลา โหนฺติฯ อตฺตโน ทฺวาเรสุ อาปาตํ อาคนฺตุํ น สโกฺกนฺติฯ เอก จิตฺตกฺขณํ ปน อติกฺกมฺม พลวนฺตา โหนฺติฯ อตฺตโน ทฺวาเรสุ อาปาตํ คนฺตุํ สโกฺกนฺติฯ มหนฺตา รมฺมณาทีสุ ปน ทฺวิ จิตฺตกฺขณิกมเตฺต ทุพฺพลา โหนฺตีติอาทินา วตฺตพฺพาฯ น ตถา มโนทฺวาเร อารมฺมณานํ ขณ วเสน พลวทุพฺพลตา สมฺภโว อตฺถิฯ กสฺมา นตฺถีติ อาห ‘‘ตทา’’ติอาทิํฯ ตตฺถ ‘‘ตทา’’ติ ตสฺมิํ วีถิ จิตฺตปฺปวตฺติกาเลฯ ‘‘ตตฺถา’’ติ มโนทฺวาเรฯ</p>


<p>‘‘เอตฺถ สิยา’’ติอาทีสุฯ ‘‘สิยา’’ติ เกสญฺจิ วิจารณา สิยาฯ เอกํ อาวชฺชนํ อสฺสาติ เอกาวชฺชนาฯ ‘‘วีถี’’ติ วีถิจิตฺตปฺปพโนฺธฯ เอกาวชฺชนา จ สา วีถิ จาติ วิคฺคโหฯ ‘‘อาวชฺชนํ’’ติ อาวชฺชน จิตฺตํฯ ตํ วา อาวชฺชตีติ สมฺพโนฺธฯ ‘‘ตํ ตํ ชวเนนา’’ติ เตน เตน ชวเนน สหุปฺปนฺนํ วา ปรสฺส จิตฺตํ อาวชฺชติ กินฺติ โยชนาฯ ‘‘กิเญฺจตฺถา’’ติ เอตฺถ วจเน กิญฺจิ วตฺตพฺพํ อตฺถีติ อโตฺถฯ ยทิ ตาว อาวชฺชนญฺจ ชวนานิ จาติ อธิกาโรฯ ‘‘ตญฺหิ จิตฺตํ’’ติ ปรสฺส จิตฺตํฯ ‘‘เอวมฺปิ ภินฺนเมวา’’ติ ชวนานํ ธมฺมโต ภินฺนเมวฯ เอตฺถ อฎฺฐกถายํ วินิจฺฉิตนฺติ สมฺพโนฺธฯ ตํ จิตฺตํ นิรุทฺธมฺปิ ชวนานมฺปิ ปจฺจุปฺปนฺนเมว โหตีติ โยชนาฯ ‘‘อทฺธาวเสน คหิตํ’’ติ อทฺธา ปจฺจุปฺปนฺน วเสน คหิตํฯ ‘‘สนฺตติวเสน คหิตํ’’ติ สนฺตติ  ปจฺจุปฺปนฺนวเสน คหิตํฯ อาจริยานนฺทมเตฯ สเพฺพสมฺปิ อาวชฺชน ชวนานํฯ จิตฺตเมว โหติ, ตสฺมา ธมฺมโต อภินฺนํฯ ปจฺจุปฺปนฺนญฺจ โหติ, ตสฺมา กาลโต อภินฺนนฺติ วุตฺตํ โหติฯ อนนฺตรปจฺจเย อตีโต จ ปจฺจุปฺปโนฺน จ ขณ วเสน ยุชฺชติฯ ยทิ อทฺธาสนฺตติ วเสน ยุเชฺชยฺย, ปจฺจุปฺปโนฺน ธโมฺม ปจฺจุปฺปนฺนสฺส ธมฺมสฺส อนนฺตร ปจฺจเยน ปจฺจโยติ วุโตฺต ภเวยฺยฯ กสฺมา, เอกาวชฺชน วีถิยญฺหิ สพฺพานิ จิตฺตานิ อทฺธาสนฺตติ วเสน ปจฺจุปฺปนฺนานิ เอว โหนฺตีติฯ</p>


<p> อปฺปนาวาเรฯ ‘‘อปฺปนา ชวนํ’’ติ กมฺมปทํฯ ‘‘ตทา รมฺมณํ’’ติ กตฺตุปทํฯ ‘‘อินฺทฺริย สมตาทีหี’’ติ สทฺธาทีนํ ปญฺจนฺนํ อินฺทฺริยานํ อญฺญมญฺญํ อนติ วตฺตนวเสน สมตาทีหิฯ ‘‘ปริโต’’ติ สมนฺตโตฯ ‘‘อุเปจฺจา’’ติ อุปคนฺตฺวาฯ อปฺปนํ วหิตุํ ชเนตุํ สมตฺถ ภาโว อปฺปนาวหสมตฺถภาโวฯ ‘‘ยสฺส ปวตฺติยา’’ติ ยสฺส อุปจาร ชวนสฺส ปวตฺติโตฯ ‘‘อจิรํ กาลํ’’ติ อจิเรกาเลฯ ปริตฺต ชาติกา นาม กามาวจรชาติฯ ‘‘โคตฺตํ’’ติ กมฺมกตฺตุ ปทํฯ ‘‘อภิภุยฺยตี’’ติ ภาวนา พเลน อภิภุยฺยมานํ โหติฯ อภิมทฺทียมานํ โหตีติ อโตฺถฯ ‘‘ฉิชฺชตี’’ติ อิทํ ปน อภิภวนสฺส สิขาปตฺต ทสฺสนํฯ ยาว ตํ โคตฺตํ เฉทํ ปาปุณาติ, ตาว อภิภุยฺยติ, มทฺทียตีติ วุตฺตํ โหติฯ โคตฺตํ อภิภวตีติ โคตฺรภูติปิ ยุชฺชติฯ ‘‘ปญฺจมํ’’ติ ปญฺจเม จิตฺตวาเรฯ ‘‘ตทาหิ ชวนํ ปติตํ นาม โหตี’’ติ ปกติยา ชวนปฺปวตฺตินาม สตฺตกฺขตฺตุ ปรโม โหติฯ จตุตฺถญฺจ มุทฺธปตฺตํฯ ปญฺจมโต ปฎฺฐาย ปติตํฯ ตสฺมา ตสฺมิํ ปญฺจมวาเร ชวนํ ปติตํ นาม โหติฯ ‘‘ทุตีเยนา’’ติ ทุตีเยน เอว สเทฺทนฯ ‘‘ทุตียํ’’ติ ทุตีเย จิตฺตวาเรฯ ตทา อนุโลมํ ปถมชวนํ โหตีติ วุตฺตํ ‘‘อลทฺธา เสวนํ อนุโลม’’นฺติฯ ‘‘เอเตเนวา’’ติ เอเตน เอว สทฺท ทฺวเย เนวฯ อฎฺฐสาลินิยํ ปน อนุญฺญาตา วิย ทิสฺสติฯ วุตฺตญฺหิ ตตฺถฯ มนฺทปญฺญสฺส จตฺตาริ อนุโลมานิ โหนฺติ, ปญฺจมํ โคตฺรภุ, ฉฎฺฐํ มคฺคจิตฺตํ, สตฺตมํ ผลนฺติฯ ‘‘อิตรฎฺฐกถาสู’’ติ วินยฎฺฐ กถาทีสุฯ ‘‘ปฎิสิทฺธตฺตา’’ติ ปญฺจมํ โคตฺร ภุปฺปวตฺติยา ปฎิสิทฺธตฺตา  อาทิมฺหิ อฎฺฐนฺนํ อญฺญตฺรสฺมิํติ วุตฺตตฺตา อิธ นิรุเทฺธติ ปทํ อวสฺสํ อิจฺฉิตพฺพเมวาติ วุตฺตํ ‘‘นิรุเทฺธ อนนฺตรเมวาติ ปทเจฺฉโท’’ติฯ อนนฺตร สทฺทสฺส จ นิจฺจํ สมฺพนฺธาเปกฺขตฺตา ตเมวปทํ วิภตฺติ ปริณาเมน อธิกตนฺติ อาห ‘‘นิรุทฺธสฺสาติ อตฺถโต ลทฺธเมวา’’ติฯ ‘‘วสิภูตาปี’’ติ วสิภูตาปิ สมานาฯ ‘‘เอกวารํ ชวิตฺวา’’ติ อิทํ โลกิยปฺปนาวเสน วุตฺตํฯ โลกุตฺตร อปฺปนาปน สตฺตมมฺปิ อุปฺปชฺชติเยวฯ มูลฎีกา ปาเฐ ‘‘ภูมนฺตรปตฺติยา’’ติ โคตฺรภุ จิตฺตํ กามภูมิ โหติฯ อปฺปนาปน มหคฺคตภูมิ วา โลกุตฺตรภูมิ วา โหติฯ เอวํ ภูมนฺตรปตฺติยาฯ ‘‘อารมฺมณนฺตร ลทฺธิยา’’ติ ผลสมาปตฺติ วีถิยํ ผลชวนํ สนฺธาย วุตฺตํฯ ตตฺถหิ ปุริมานิ อนุโลม ชวนานิ สงฺขารา รมฺมณานิ โหนฺติฯ ผลชวนํ นิพฺพานารมฺมณํฯ อิทญฺจ การณมตฺตเมวฯ ยถาวุตฺต เลฑฺฑุปมา เอว อิธ ยุตฺตรูปาติ ทฎฺฐพฺพํฯ ‘‘น โข ปเนตํ เอวํ ทฎฺฐพฺพ’’นฺติ เอตํ อตฺถชาตํ น โข เอวํ ทฎฺฐพฺพํฯ ‘‘อนทฺธนียา’’ติ อทฺธานํ ทีฆกาลํ นข มนฺตีติ อนทฺธนียาฯ อสาราฯ อสารตฺตา เอว สีฆตรํ รุหนฺติฯ สีฆตรํ วุทฺธิํ วิรุฬฺหิํ อาปชฺชนฺติฯ สารวนฺตา ปน สาเรน สห วฑฺฒมานตฺตา สีฆตรํ นรุหนฺติฯ สีฆตรํ วุทฺธิํ วิรุฬฺหิํ นา ปชฺชนฺติฯ เตนาห ‘‘เอกวสฺสชีวิโน’’ติอาทิํฯ ‘‘เอวเมวา’’ติอาทีสุ ‘‘ปติตชวเนสู’’ติ ปญฺจม ฉฎฺฐ สตฺตม ชวเนสุฯ ‘‘เอตฺถ จา’’ติอาทีสุฯ ‘‘สุปกฺกสาลิภตฺต สทิสานี’’ติ ยถา สาลิภตฺตานิ สุปกฺกตฺตา เอว มุทุตรานิ หุตฺวา ทุพฺพลานิ อจิรฎฺฐิติกานิฯ ตสฺมิํ ทิวเสปิ ปูติภาวํ คจฺฉนฺติฯ เอวํ อปฺปนา ชวนานิฯ ‘‘ยสฺมา จา’’ติอาทีสุฯ ‘‘ทุวิธสฺส นิยมสฺสา’’ติ ชวนนิยมสฺส จ กาลนิยมสฺส จฯ ‘‘ปฎิสนฺธิยา อนนฺตร ปจฺจย ภาวิโน’’ติ สตฺตม ชวน เจตนา อนนฺตร ปจฺจโย, ตทนนฺตเร ปวตฺตํ วิปาก สนฺตานํ ปจฺจยุปฺปโนฺน, ตเมว จ อวสาเน จุติ จิตฺตํ หุตฺวา ภวนฺตเร ปฎิสนฺธิ จิตฺตสฺส อนนฺตร ปจฺจโยฯ เอวํ ปฎิสนฺธิ จิตฺตสฺส อนนฺตร ปจฺจย ภาเวน อวสฺสํ ภวิสฺสมานสฺสาติ อโตฺถฯ อิทญฺจ การณ มตฺตเมวฯ มหาฎีกาวจนํ ปน กิญฺจิ วตฺตพฺพ รูปนฺติ น ปฎิกฺขิตฺตํฯ ‘‘นิรนฺตรปฺปวตฺตานํ’’ติ  อาทีสุฯ ภินฺนา อสทิสา เวทนา เยสํ ตานิ ภินฺนเวทนานิฯ ‘‘อาเสวน ปจฺจนีกานํ’’ติ อาเสวน ปจฺจยปฺปฎิ ปกฺขานํฯ อภินฺนา เวทนา เยสนฺติ วิคฺคโหฯ กฺริยชวนานนฺตรํ อรหตฺตผลํ ผลสมาปตฺติ วีถิยํ ทฎฺฐพฺพํฯ เสสเมตฺถสุวิเญฺญยฺยํฯ</p>


<p> ‘‘สพฺพถา ปี’’ติอาทีสุฯ โลเก มชฺฌิมเก หิ มหาชเนหิ อิจฺฉิตมฺปิ กิญฺจิ อารมฺมณํ อติอุกฺกเฎฺฐหิ มนฺธาตุ ราชาทีหิ อิจฺฉิตํ น โหติฯ ตถา เตหิ มหาชเนหิ อนิจฺฉิตมฺปิ กิญฺจิ อารมฺมณํ อติทุคฺคเตหิ ปจฺจนฺต วาสีหิ อิจฺฉิตํ โหติฯ ตสฺมา อารมฺมณานํ อิฎฺฐานิฎฺฐ ววตฺถานํ ปตฺวา อติอุกฺกเฎฺฐหิ จ อติทุคฺคเตหิ จ ววตฺถานํ น คจฺฉติ, มชฺฌิมเกหิ เอว ววตฺถานํ คจฺฉติฯ เตนาห ‘‘ตตฺถ จา’’ติอาทิํฯ ‘‘อารมฺมณํ’’ติ กตฺตุปทํฯ ‘‘วิปากจิตฺตํ’’ติ กมฺมปทํฯ ‘‘กิญฺจี’’ติ กิญฺจิ รูปํฯ ‘‘กิสฺมิญฺจี’’ติ กสฺมิํจิ เอกสฺมิํ ปุเปฺผฯ ‘‘เตน วา’’ติ เตน วา สุขสมฺผเสฺสน วเตฺถนฯ เสสเมตฺถ สุวิเญฺญยฺยํฯ</p>


<p>‘‘เวทนานิยโมปนา’’ติอาทีสุฯ ‘‘อาทาเส มุขนิมิตฺตสฺส วิยา’’ติ ยถา อาทาเส มุข นิมิตฺตสฺส จลน จวนาทิโยโค นานาวณฺณโยโค จ ยถามุขเมว สิโทฺธฯ ตถา วิปากานํฯ เวทนา โยโค ปน ยถารมฺมณเมว สิโทฺธติ โยชนาฯ ตตฺถ ‘‘เวทนาโยโค’’ติ นานาเวทนาโยโคฯ ‘‘กเปฺปตฺวา’’ติ จิเนฺตตฺวาฯ ‘‘ปกเปฺปตฺวา’’ติ นานปฺปการโต จิเนฺตตฺวาฯ น เกวลญฺจ วิปากานํ เอว ยถารมฺมณํ เวทนา โยโค โหตีติ โยชนาฯ</p>


<p>‘‘อยญฺจา’’ติอาทีสุฯ ‘‘อฎฺฐกถายํ ปี’’ติ ปฎฺฐาน อฎฺฐกถายมฺปิฯ ‘‘ตทารมฺมณ วเสนา’’ติ ตทารมฺมณวเสน ปวตฺตานนฺติ ปาฐเสโสฯ ‘‘ปญฺจนฺนํ’’ติ โสมนสฺส สนฺตีรเณน สทฺธิํ จตฺตาริ มหาวิปาก โสมนสฺสานิ สนฺธาย วุตฺตํฯ ‘‘ปกติ นีหาเรนา’’ติ ปกติยา นิจฺจกาลํ ปวตฺตปฺปกาเรนฯ ปาฬิปาเฐฯ ภาวิตานิ อินฺทฺริยานิ เยนาติ ภาวิตินฺทฺริโยฯ ‘‘มนาปํ’’ติ มโนรมฺมํฯ ‘‘อมนาปํ’’ติ อมโนรมฺมํฯ วิหเรยฺยนฺติ สเจ กงฺขตีติ สมฺพโนฺธฯ ‘‘ปฎิกูเล’’ติ  อมนาเปฯ ‘‘อปฺปฎิกูล สญฺญี’’ติ มนาปสญฺญีฯ เอวํ เสเสสุฯ ‘‘เตสํ’’ติ ขีณาสวานํฯ ปาฬิปาเฐฯ ‘‘สุมโน’’ติ โสมนสฺสิโตฯ ‘‘ทุมฺมโน’’ติ โทมนสฺสิโตฯ ปาฬิปาเฐฯ ‘‘เมตฺตายวา ผรตี’’ติ อยํ สโตฺต อเวโรโหตูติอาทินา เมตฺตาจิเตฺตน วา ผรติฯ ‘‘ธาตุโส อุปสํหรตี’’ติ ยถา ม ม กาโยปิ จตุธาตุ สมุสฺสโย โหติฯ ตตฺถ เอกาปิ ธาตุ นาม ปฎิกูลา วา อปฺปฎิกูลา วา น โหติฯ เกวลํ ตุจฺฉ สุญฺญ สภาวมตฺตา โหติฯ เอวเมว อิมสฺส สตฺตสฺส กาโยปีติอาทินา ธาตุ โส อุปสํหรติฯ ‘‘อสุภาย วา’’ติ อสุภ ภาวนาย วาฯ อสุภ ภาวนา จิเตฺตน วาติ วุตฺตํ โหติฯ ‘‘อสุภายา’’ติ วา ตสฺส อสุภภาวตฺถายฯ เทวนาฎกา เทวจฺฉรา นามฯ กุถิตานิ กุฎฺฐานิ เยสํ ตานิ กุถิต กุฎฺฐานิฯ ‘‘สรีรานี’’ติ กายงฺคานิฯ กุถิต กุฎฺฐานิ สรีรานิ ยสฺส โส กุถิตกุฎฺฐสรีโรฯ ‘‘กุถิตานี’’ติ อพฺภุกฺกิรณานิฯ เวทนา ยุตฺตานิ โหนฺติ อิติ อปเร วทนฺตีติ โยชนาฯ ตสฺมา ปจฺจโย โหตีติ สมฺพโนฺธฯ กถํ ปจฺจโย โหตีติ อาห ‘‘ยถา อานิสํส ทสฺสเนนา’’ติอาทิํฯ ตตฺถ ‘‘อฎฺฐกถายํ’’ติ วิสุทฺธิ มคฺคฎฺฐกถายํฯ ‘‘พุทฺธสุพุทฺธตา ทสฺสเนนา’’ติ อตฺตโน สตฺถุภูตสฺส พุทฺธสฺส สุพุทฺธตา ทสฺสเนนฯ ‘‘อตฺตสมฺปตฺติ ทสฺสเนนา’’ติ มยํ ปน เอวรูปา ทุกฺขา มุตฺตามฺหาติ เอวํ อตฺตโน สมฺปตฺติ ทสฺสเนนฯ ‘‘อฎฺฐิกงฺกลิกเปตรูเป’’ติ นิมฺมํ สโลหิเต อฎฺฐิปุญฺชเปตสรีเรฯ ‘‘กุฎฺฐิโน’’ติ กุฎฺฐสรีรสฺสฯ ‘‘อฎฺฐกถายํ’’ติ ธมฺมปท อฎฺฐกถายํฯ อติ อิเฎฺฐ เทวจฺฉร วณฺณาทิเกฯ อติ อนิเฎฺฐ กุถิตกุฎฺฐสรีราทิเกฯ ‘‘วตฺถุ ภูโต’’ติ อุปฺปตฺติฎฺฐาน ภูโตฯ ‘‘เตสํ เตสํ สตฺตานํ’’ติ กตฺตุ อเตฺถสามิวจนํฯ ‘‘ตทุภยํ ปี’’ติ อุภยํ ตํ คหณํปิฯ ‘‘เตสํ’’ติ เตสํ โลกิย มหาชนานํฯ ‘‘วิปลฺลาสวเสเนว โหตี’’ติ เทวจฺฉรวณฺณาทีสุ อติอิเฎฺฐสุ อติอิฎฺฐาการโต คหณมฺปิ วิปลฺลาส วเสเนว โหติฯ กสฺมา, เทวจฺฉร วณฺณาทีสุ อติ อิฎฺฐ สญฺญาย วิปลฺลาส สญฺญาภาวโตฯ</p>


<p>วิภาวนิปาเฐ ฯ ‘‘ปวตฺติยา’’ติ ปวตฺตนโตฯ อฎฺฐกถาธิปฺปาเย ฐตฺวา วุตฺตตฺตา อฎฺฐกถาคารเวน’’ตํ วิจาเรตพฺพ เมวา’’ติ วุตฺตํฯ อตฺถโต ปน อยุตฺตเมวาติ วุตฺตํ โหติฯ เอสนโย อญฺญตฺถปิฯ ‘‘ธมฺม จกฺขุรหิตา’’ติ ธมฺม ววตฺถานญฺญาณ จกฺขุ รหิตาฯ ‘‘กุสลากุสลานิ เยวา’’ติ เตสํ ธมฺม จกฺขุ รหิตานํ อุปฺปนฺนานิ กุสลากุสลานิเยวฯ คาถายํฯ ‘‘รูปา’’ติ รูปโต นปฺปเวธนฺตีติ สมฺพโนฺธฯ ‘‘สทฺทา’’ติอาทีสุปิ เอเสวนโยฯ นปฺปเวธนฺตีติ จ น จลนฺติ, น กมฺปนฺติ, จิตฺตญฺญถตฺตํ น คจฺฉนฺติฯ ตถา อุเปกฺขา กฺริยชวนานนฺตรมฺปิ ตทารมฺมณานิ โสมนสฺสุ เปกฺขาเวทนา ยุตฺตานิ เอว สิยุนฺติ โยชนาฯ มูลฎีกาปาเฐฯ ‘‘ตทารมฺมณตา’’ติ ตทารมฺมณตาย ตทารมฺมณภาเวนฯ ‘‘กตฺถจี’’ติ กตฺถจิ อภิธมฺม ปาฬิยํฯ ‘‘วิชฺชมาเน จ ตสฺมิํ’’ติ ตสฺมิํ กฺริยชวนานุ พนฺธเก ตทา รมฺมเณ วิชฺชมาเน สติฯ เอตํ ภวงฺคญฺจ นาม อนุพนฺธตีติ สมฺพโนฺธฯ นทีโสโต ปฎิโสตคามินาวํ อนุพนฺธติ วิยาติ โยชนาฯ ‘‘สวิปฺผาริกํ เอวชวนํ’’ติ กิเลส ธมฺมานํ วิปลฺลาส ธมฺมานญฺจ วเสน ขณมเตฺตปิ อเนกสเตสุ อารมฺมเณสุ วิวิธากาเรน ผรณเวคสหิตํ กุสลากุสล ชวนเมว อนุพนฺธตีติ ยุตฺตํฯ น ปน กฺริยชวนํ อนุพนฺธตีติ ยุตฺตนฺติ โยชนาฯ ‘‘ฉฬงฺคุ เปกฺขาวโต’’ติ จกฺขุนา รูปํ ทิสฺวา เนว สุมโน โหติ, น ทุมฺมโน, อุเปกฺขโก วิหรตี-ติอาทินา วุตฺตาย ฉ ทฺวาริกวเสน ฉฬงฺค สมนฺนาคตาย อุเปกฺขาย สมฺปนฺนสฺสฯ วตฺตนํ วุตฺติฯ สนฺตา วุตฺติ อสฺสาติ สนฺต วุตฺติฯ ตํ วิจาเรโนฺต ‘‘ปฎฺฐาเน ปนา’’ติอาทิมาหฯ ‘‘ยทิ เจตํ วุเจฺจยฺยา’’ติ เอตฺถ ‘‘เอตํ’’ติ กฺริยา พฺยากเตติอาทิกํ เอตํ วจนํฯ ‘‘ตสฺมิํ’’ติ ตสฺมิํ วจเนฯ ‘‘เอวมาทินา’’ติ เอวมาทินา นเยนฯ วิภาวนิปาเฐฯ ‘‘อุตฺตรํ’’ติ ปริหารํฯ ‘‘วิปสฺสนาจาร วเสนา’’ติ วิปสฺสนา ปวตฺติ วเสนฯ ‘‘เตสํ’’ติ โสมนสฺส โทมนสฺสานํฯ ‘‘อิตรีตรานนฺตร ปจฺจยตา’’ติ อญฺญมญฺญานนฺตร ปจฺจยตาติ อโตฺถฯ ‘‘เถเรนา’’ติ อนุรุทฺธเตฺถเรนฯ สพฺพานิ ตทา รมฺมณานิ, สพฺพานิ ภวงฺคานิ จฯ ‘‘สมุทา จรนฺตี’’ติ จิรกาลํ สญฺจรนฺติ ฯ ‘‘เอตานิหี’’ติอาทินา เตสํ อฎฺฐารสนฺนํ ชวนานํ อนนฺตรํ ตทารมฺมณานํ อนิยมโต ปวตฺติยา การณยุตฺติํ ทเสฺสติฯ สมฺภวติ อุปฺปชฺชติ เอเตนาติ สมฺภโวฯ ตทา รมฺมณสฺส สมฺภโว ตทา รมฺมณ สมฺภโวฯ อถวา, สมฺภวนํ อุปฺปชฺชนํ สมฺภโวติ อิเม เทฺว อเตฺถ ทเสฺสตุํ ‘‘ตทา รมฺมณ สมฺภโว’’ติอาทิ วุตฺตํฯ ‘‘เยสํ ปนา’’ติอาทีสุฯ ‘‘เยสํ’’ติ เยสํ ปุคฺคลานํฯ ‘‘อิตรานี’’ติ อุเปกฺขา สนฺตีรณ ทฺวยโต อญฺญานิฯ ‘‘น โหนฺตีติ น วตฺตพฺพานี’’ติ วุตฺตํฯ เอวํสติ, กสฺมา เถเรน อิธ น วุตฺตานีติฯ อฎฺฐสาลินิยํ อวุตฺตตฺตา อิธ น วุตฺตานีติฯ อฎฺฐสาลินิยํ ปน กสฺมา น วุตฺตานิฯ เยภูยฺย นิยมโสเต ปติตตฺตา น วุตฺตานิฯ น ปน อลพฺภมานตฺตา น วุตฺตานีติ อิมมตฺถํ ทเสฺสโนฺต ‘‘อฎฺฐกถายํ ปนา’’ติอาทิมาหฯ ‘‘อุเปกฺขาสหคต สนฺตีรณ ทฺวยเมว วุตฺตํ’’ติ อาคนฺตุก ภวงฺคภาเวน วุตฺตํฯ ยถาห อถสฺส ยทา โสมนสฺส สหคตปฺปฎิสนฺธิกสฺส ปวเตฺต ฌานํ นิพฺพเตฺตตฺวา ปมาเทน ปริหีนชฺฌานสฺส ปณีต ธโมฺม เม นโฎฺฐติ ปจฺจเวกฺขโต วิปฺปฎิสาริ วเสน โทมนสฺสํ อุปฺปชฺชติ, ตทา กิํ อุปฺปชฺชติฯ โสมนสฺสานนฺตรญฺหิ โทมนสฺสํ, โทมนสฺสานนฺตรญฺจ โสมนสฺสํ ปฎฺฐาเน ปฎิสิทฺธํฯ มหคฺคต ธมฺมํ อารพฺภ ชวเน ชวิเต ตทา รมฺมณมฺปิ ตเตฺถว ปฎิสิทฺธนฺติฯ กุสล วิปากาวา อกุสลวิปากาวา อุเปกฺขา สหคตา เหตุกมโนวิญฺญาณ ธาตุ อุปฺปชฺชติฯ กิมสฺสา รมฺมณนฺติฯ รูปาทีสุ ปริตฺต ธเมฺมสุ อญฺญตรํฯ เอเตสุ หิ ยเทว ตสฺมิํ สมเย อาปาตมาคตํ โหติฯ ตํ อารพฺภ เอตํ จิตฺตํ อุปฺปชฺชตีติ เวทิตพฺพํ-ติฯ เอวํ โทมนสฺสสหคต ชวนานุรูปํ อุเปกฺขาสหคต สนฺตีรณ ทฺวยเมว อาคนฺตุก ภวงฺคภาเวน อฎฺฐกถายํ วุตฺตนฺติฯ ‘‘เอตมฺปิ ยุชฺชติ เยวา’’ติ อกุสล ชวนาวสาเน เอตํ สเหตุกํ อาคนฺตุก ภวงฺคํปิ ยุชฺชติเยวฯ ‘‘โทมนสฺส ชวนานนฺตรํ ภวงฺค ปาโตว โหตี’’ติ อุเปกฺขา สหคต มูลภวงฺค ปาโตว โหติฯ อาคนฺตุก ภวเงฺคน กิจฺจํ นตฺถิฯ กสฺมา, อุเปกฺขา ปฎิสนฺธิกตฺตาฯ เนวตทารมฺมณ สมฺภโว อตฺถิฯ กสฺมา, เตสุ อารมฺมเณสุ ตทารมฺมณวารสฺส อสมฺภวโตฯ น  หิ มหนฺตารมฺมเณสุ จ อวิภูตารมฺมเณสุ จ ตทารมฺมณวาโร สมฺภวติฯ น จ มูลภวงฺค สมฺภโว อตฺถิฯ กสฺมา, มูลภวงฺคภู ตสฺส โสมนสฺส ภวงฺคสฺส โทมนสฺส ชวเนน สห วิรุทฺธตฺตาฯ ‘‘อิติ กตฺวา’’ติ อิมินา การเณนฯ ‘‘เอกํ’’ติ เอกํ อุเปกฺขาสหคต วิปากํฯ ตถา ตเสฺสว โทมนสฺสํ อุปฺปาเทนฺตสฺส เนว ตทารมฺมณ สมฺภโว อตฺถิฯ น จ มูลภวงฺค สมฺภโวติ กตฺวา โทมนสฺสานนฺตรํ ฉสุ…เป.… ปวตฺตตีติ โยชนาฯ ตตฺถ ‘‘ตเสฺสวา’’ติ โสมนสฺสปฺปฎิสนฺธิกเสฺสวฯ เนวตทารมฺมณ สมฺภโว อตฺถิฯ กสฺมา, อารมฺมณานํ อติมหนฺตเตฺตปิ อติวิภูตเตฺตปิ สติ โสมนสฺส ตทารมฺมณสฺส ชวเนน สห วิรุทฺธตฺตาฯ อุเปกฺขา ตทา รมฺมณสฺส จ อารมฺมเณน สห วิรุทฺธตฺตาฯ น หิ อติ อิฎฺฐารมฺมเณ อุเปกฺขา ตทารมฺมณํ ปวตฺตติฯ มหคฺคต ปญฺญตฺตา รมฺมเณสุ ปน อุภยมฺปิ ตทารมฺมณํ นุปฺปชฺชติเยวฯ น จ มูลภวงฺค สมฺภโว อตฺถิฯ กสฺมา, ชวเนน สห วิรุทฺธตฺตาติฯ</p>


<p>‘‘เอตฺถ จา’’ติอาทีสุฯ ‘‘สพฺพ ธเมฺมสู’’ติ สเพฺพสุ อารมฺมณ ธเมฺมสุฯ ‘‘ปถม สมนฺนาหาโร’’ติ อาวชฺชน กิจฺจํ อาหฯ สุตฺตนฺต ปาเฐฯ ‘‘ตโชฺช’’ติ เตน อารมฺมณานํ อาปาตา คมเนน ชาโตฯ ‘‘ตโชฺช’’ติ วา ตทนุรูโปติปิ วทนฺติฯ ‘‘วิญฺญาณภาคสฺสา’’ติ จกฺขุ ทฺวาริก วิญฺญาณ โกฎฺฐาสสฺสฯ ‘‘ยโต’’ติ ยสฺมิํ กาเลฯ กถํ อาวชฺชเนน วินา นุปฺปชฺชตีติ อาห ‘‘สเจ อาวชฺชเนนา’’ติอาทิํฯ ‘‘เอตฺถ สิยา’’ติอาทีสุฯ ยถา ปน นิราวชฺชนํ โหติ ภินฺนา รมฺมณญฺจ, เอวํ ตถาติ โยชนาฯ ‘‘เอกสฺสปี’’ติ เอกสฺส อาคนฺตุก ภวงฺคสฺสปิ นตฺถิ โทโสฯ มหาอฎฺฐกถายญฺจ นตฺถิฯ อฎฺฐสาลินิยํ ปน อตฺถิเยวฯ ‘‘สวิปฺผนฺทนตฺตา’’ติ เอตฺถ อโตฺถ สวิปฺผาริกนฺติ ปเท วุตฺตนเยน เวทิตโพฺพฯ ‘‘อิตเร สญฺจา’’ติ มหคฺคตโลกุตฺตร ชวนานญฺจฯ กานิ จิ ปริตฺตารมฺมณานิปิ สมานานิฯ ยทิ ตทารมฺมณู ปนิสฺส ยสฺส กามภวงฺคสฺส อภาวโต ตทารมฺมณานิ รูปารูป พฺรหฺมานํ นุปฺปชฺชนฺติฯ เอวํ สติ, จกฺขุโสต ทฺวาริก จิตฺตานิปิ รูป พฺรหฺมานํ นุปฺปเชฺชยฺยุนฺติ อาห ‘‘จกฺขุ โสตวิญฺญาณานิ ปนา’’ติอาทิํฯ ‘‘อินฺทฺริยปฺปวตฺติ  อานุภาวโต’’ติ จกฺขุ วตฺถุ โสตวตฺถุ สงฺขาตานํ อินฺทฺริย วตฺถูนํ รูป พฺรหฺม สนฺตาเน ปวตฺตตฺตา เตสํ ปวตฺติ อานุภาวโต จกฺขุ โสตวิญฺญาณานิ รูปพฺรหฺมานํ ปวตฺตนฺติเย วาติ ทเสฺสตุํ ‘‘สมฺปฎิจฺฉน สนฺตีรณานี’’ติอาทิ วุตฺตํฯ ‘‘วิกปฺปพเลวา’’ติ กามกุสลา กุสลานํ วิย วิวิเธน อากาเรน กเปฺปตฺวา ปกเปฺปตฺวา อารมฺมณคฺคหสามตฺถิเยวาสติฯ ‘‘อปฺปนาปตฺต ภาวนา กมฺมวิเสเส วา’’ติ เอตฺถ อภิญฺญา ชวนานิ วิย มหคฺคต วิปาก โลกุตฺตร วิปากานิ วิย จาติ วตฺตพฺพํฯ ‘‘อฎฺฐกถายํ’’ติ ปฎิจฺจ สมุปฺปาท วิภงฺคฎฺฐกถายํฯ ‘‘วิภาวนิยํ วุตฺต การณานี’’ติ อฎฺฐกถาโต อาหริตฺวา วิภาวนิยํ วุตฺตานิ ‘อชนกตฺตา ชนก สมานตฺตา ภาวโต’ติอาทีนิ การณานิฯ</p>


<p> ชวน นิยเมฯ อฎฺฐกถายมฺปิ ฉกฺขตฺตุํ ปวตฺติ วุตฺตาฯ ยถาห สเจ ปน พลวา รมฺมณํ อาปาตาคตํ โหติฯ กฺริยมโนธาตุยา ภวเงฺค อาวฎฺฎิเต จกฺขุวิญฺญาณาทีนิ อุปฺปชฺชนฺติฯ ชวนฎฺฐาเน ปน ปถมกามาวจร กุสล จิตฺตํ ชวนํ หุตฺวา ฉสตฺตวาเร ชวิตฺวา ตทารมฺมณสฺส วารํ เทตีติฯ ‘‘มุทุตร ภาเวนา’’ติ มาตุกุจฺฉิมฺหิ ฐิตกาเลวา สมฺปติ ชาตกาเล วา วตฺถุสฺส อติมุทุภาเวนฯ ‘‘เกนจิอุปทฺทุต ภาเวนา’’ติ พาฬฺหเคลญฺญชาตกาเล เกนจิ วาตปิตฺตเสมฺหาทินา อุปทฺทุต ภาเวนฯ ‘‘อโชฺฌตฺถฎ ภาเวนา’’ติ ตสฺส เววจนมตฺตํฯ มนฺทีภูโต เวโค เยสํ ตานิ มนฺทีภูต เวคานิฯ ‘‘อสยฺห รูเปหี’’ติ ทุกฺขมสภาเวหิฯ อภิภูตานํ สตฺตานํฯ ตญฺจ โข วจนํ ปากติก สตฺตานํ วเสเนว วุตฺตํฯ น สตฺตวิเสสานํ วเสนฯ เอวํ สติ, สตฺตวิเสสานํ วเสน กถํ ทฎฺฐพฺพนฺติ อาห ‘‘เย ปนา’’ติอาทิํฯ ‘‘อุปรี’’ติ มรณุปฺปตฺติฎฺฐาเนฯ ‘‘วุตฺตญฺหี’’ติ วิสุทฺธิ มเคฺค วุตฺตเมวฯ ‘‘ยมกปฺปาฎิหาริยํ’’ติ ยุคฬวตฺถูนํ เอกโต ปวตฺต อจฺฉริย กมฺมํฯ ‘‘เทฺว ฌานงฺคานี’’ติ อุเปเกฺขกคฺคตา ฌานงฺคานิฯ</p>


<p>‘‘โยคกมฺมสิทฺธิยา’’ติ ภาวนานุ โยคกมฺมสิทฺธสฺสฯ อิทฺธิ วิกุพฺพนํ นาม อิทฺธิยา นานากมฺมกรณํฯ ‘‘สิทฺธิยา เอวา’’ติ สิชฺฌ นตฺถาย เอว ฯ อตฺตโน อนนฺตเร เอว อุปฺปนฺนํ ผลํ เอติสฺสาติ อานนฺตริกปฺผลาฯ มคฺคเจตนาฯ ‘‘อิตี’’ติ ตสฺมาฯ ‘‘มนฺทสฺสา’’ติ มนฺท ปุคฺคลสฺสฯ ‘‘ติกฺขสฺสา’’ติ ติกฺข ปุคฺคลสฺสฯ ตีณิ ผลจิตฺตานิฯ ‘‘ปโยคาภิสงฺขารสฺสา’’ติ ปถมชฺฌานโต ปฎฺฐาย สมถ วิปสฺสนายุคนนฺธปฺปวตฺติ สงฺขาตสฺส ปุพฺพปฺปโยคาภิสงฺขารสฺสฯ ‘‘อกตาธิการสฺสา’’ติ อาสเนฺน ปุริมภเว อกต ฌานปริกมฺมสฺส ปุคฺคลสฺสฯ สเพฺพสมฺปิ ผลฎฺฐานํ จิณฺณวสิภาวาเนว โหนฺตีติ โยชนาฯ</p>

</p>


<p> ทุเหตุกาทีสุฯ ชาติ ทฺวิเหตุกาทโย เอว อธิเปฺปตาติ วุตฺตํ ‘‘ปฎิสนฺธิวิญฺญาณ สหคตา’’ติอาทิํฯ ‘‘เตสํ ทฺวินฺนํ ปี’’ติ ทฺวิเหตุกานมฺปิ อเหตุกานมฺปิฯ ภุโสฌาน มคฺคผลานิ วาเรนฺติ นีวาเรนฺตีติ อาวรณานิฯ วิปากานิ จ ตานิ อาวรณานิ จาติ วิคฺคโหฯ ‘‘วิปากานี’’ติ อเหตุก ทฺวิเหตุก วิปากานิฯ เตหิ คหิตปฺปฎิสนฺธิกานํ อิมสฺมิํ ภเวฌาน มคฺคผลปฺปฎิลาโภ นาม นตฺถิฯ เตนาห ‘‘วิปากาวรณ สพฺภาวโต’’ติอาทิํฯ ‘‘เตสํ’’ติ ทุคฺคติ อเหตุก ปุคฺคลานํฯ ปุคฺคลานนฺติ วุตฺตํ โหติฯ น ลพฺภนฺตีติ สมฺพโนฺธฯ ‘‘อิตเรสํ’’ติ ตโต อเญฺญสํ สุคติ อเหตุก ปุคฺคลานํฯ</p>


<p>‘‘เอตฺถ สิยา’’ติอาทีสุฯ ทุคฺคติ ปริยาปนฺนานญฺจ อเหตุกานํฯ ‘‘มูลภวเงฺค’’ติอาทิมฺหิ ปฎิสนฺธิ จิตฺตํ หุตฺวา อาคเต มูลภวเงฺคฯ ‘‘ยํ กิญฺจี’’ติ ยํ กิญฺจิ ภวงฺคํฯ ‘‘วุจฺจเต’’ติ วิสชฺชนา วุจฺจเตฯ ‘‘สพฺพ อฎฺฐกถาสุ ปฎิกฺขิโตฺต’’ติ อฎฺฐสาลินิยํ ตาว วิปากุทฺธารกถายํ โสฬสสุ กามาวจร กุสล วิปาเกสุ อฎฺฐนฺนํ อเหตุก วิปากานํ เอว อาปายิเกสุ สเตฺตสุ อุปฺปตฺติํ ทเสฺสติฯ น อฎฺฐนฺนํ สเหตุก วิปากานํฯ ตถา ปฎิจฺจ สมุปฺปาทฎฺฐ กถาสุ จ วิญฺญาณ ปทวณฺณนาสุ อญฺญาสุ จ อภิธมฺมาวตาราทีสูติ เอวํ สพฺพฎฺฐกถาสุ ปฎิกฺขิตฺตา นาม โหติฯ ‘‘โยคสา ธนียตฺตา’’ติ  ปโยเคน สาเธตพฺพตฺตาฯ กุสลากุสลานิ หิ วเฑฺฒตุํ วา หาเปตุํ วา ปโยเค กเต วฑฺฒนฺติ เจว หายนฺติ จฯ ญาณวิปฺปยุตฺตภูตํ คเหตุํ ยุตฺตํฯ กสฺมา, อเหตุกสฺส ภวงฺคสฺสาติ วุตฺตสฺส มูลภวงฺคสฺส อเหตุกตฺตาฯ ‘‘ทฺวินฺนมฺปิ อเหตุกานํ’’ติ ทุคฺคติ อเหตุกานญฺจ สุคติ อเหตุกานญฺจฯ ‘‘อปเรปนา’’ติอาทิ วิภาวนิยํ อาคโต อปเร วาโทฯ วุตฺตญฺหิ ตตฺถ ‘อปเรปน ยถา อเหตุกานํ สเหตุก ตทารมฺมณํ โหติ, เอวํ ทฺวิเหตุกานํ ติเหตุก ตทารมฺมณํปี’ติ วเณฺณนฺติฯ เตสํมตานุโรเธน จ อิธปิ ญาณสมฺปยุตฺต วิปากปฺปฎิเกฺขโป อเหตุเกเยว สนฺธายาติ วทนฺตีติฯ ตํ ปน วิปากุทฺธารกถายํ ‘เอเตฺถว ทฺวาทส กมโคฺคปี’ติ จ, เอเตฺถว ทสกมโคฺคปี’ติ จ อาคเตหิ น สเมติฯ ตตฺถ หิ โสฬสสุกุสลวิปาเกสุ ทฺวิเหตุก กมฺมนิพฺพตฺตานํ ทฺวินฺนํ ทฺวิเหตุกาเหตุก ปุคฺคลานํ จตฺตาริ ญาณสมฺปยุตฺต วิปากานิ วเชฺชตฺวา ทฺวาทส กมโคฺค นาม โหติฯ ปุน เสเสสุ ทฺวาทส วิปาเกสุปิ อสงฺขาริก กมฺมนิพฺพตฺตานํ เทฺว ญาณวิปฺปยุตฺต สสงฺขาริก วิปากานิ, สสงฺขาริก กมฺมนิพฺพตฺตานญฺจ เทฺว ญาณวิปฺปยุตฺต อสงฺขาริก วิปากานิ วเชฺชตฺวา ทุติยเตฺถร วาเท ทสกมโคฺค นาม โหตีติฯ เอตฺถ ปน ทฺวิ เหตุโกปิ ปุคฺคโล อธิเกน ฉเนฺทน วา วีริเยน วา จิเตฺตน วา ยุโตฺต ปริยตฺติ ธมฺมํ วา นานาวิชฺชาสิปฺปานิ วา พหุํ คเณฺหยฺย, สุเณยฺย, ธาเรยฺย, วาเจยฺย, จิเนฺตยฺยฯ อถสฺส ญาณสมฺปยุตฺต ชวนํ พหุลํ สมุทา จเรยฺยฯ ตทา ตสฺส นานากเมฺมน ชวนานุ รูปํ ญาณสมฺปยุตฺต ตทารมฺมณํ น น สมฺภวตีติ วุตฺตํฯ ตํ ยุตฺตํ วิย ทิสฺสตีติฯ ‘‘อฎฺฐกถายํ ปิหิฯ ลฯ วุตฺตา’’ติ กถํ วุตฺตาฯ เอตานิ หิ มนุเสฺสสุ จ กามาวจร เทเวสุ จ ปุญฺญวนฺตานํ ทฺวิเหตุกติ เหตุกานํ ปฎิสนฺธิกาเล ปฎิสนฺธิ หุตฺวา วิปจฺจนฺตีติอาทินา วุตฺตาติฯ เต ปน ติวิธา, นววิธาติ สมฺพโนฺธฯ ‘‘เตสํ ตพฺภาโว’’ติ กุสลานํ กุสลภาโว, อกุสลานํ อกุสลภาโวฯ ‘‘สิกฺขน ธมฺมยุตฺตา’’ติ ตีหิ สิกฺขาหิ ปหาตพฺพานํ กิเลสานํ อตฺถิตาย สิกฺขิตพฺพตา ปกติยํ ฐิตาติ อธิปฺปาโย ฯ‘‘เหฎฺฐิมานญฺจา’’ติ เหฎฺฐิม ผลานญฺจฯ ยานิยานิสกานิ ยถาสกํฯ ‘‘อุปริมานํ’’ติ อุปริมานํ ปุคฺคลานํฯ ‘‘ปรินิฎฺฐิต สิกฺขา กิจฺจตฺตา’’ติ สิกฺขา กิจฺจํ นาม กิเลส ธมฺมานํ ปหานตฺถาย เอว โหตีติ เตสุ สพฺพโส ปหีเนสุ สิกฺขา กิจฺจํ ปรินิฎฺฐิตํ โหติฯ เอวํ ปรินิฎฺฐิต สิกฺขา กิจฺจตฺตาฯ สุฎฺฐุ ภโพฺพติ สมฺภโวฯ สมฺภโวติ วิเสสน ปทเมตนฺติ อาห ‘‘ยถา สมฺภวํ’’ติฯ</p>


<p> ‘‘เอเตฺถวา’’ติ เอตสฺมิํ กามโลเก เอวฯ ‘‘ตํ ตํ ปสาทรหิตานํ’’ติ เตนเตน ปสาเทน รหิตานํฯ ตสฺมิํ ตสฺมิํ ทฺวาเร อุปฺปนฺนานิ ตํ ตํ ทฺวาริกานิฯ จตุสฎฺฐิวีถิ จิตฺตานิฯ เทฺว จตฺตาลีส วีถิ จิตฺตานิฯ ‘‘พฺรหฺมโลเก วา’’ติอาทีสุฯ อิทํ อฎฺฐกถา วจนํฯ ยถาห รูปภเว จตุนฺนํ วิญฺญาณานํ, ตเถว ปจฺจโยฯ ปวเตฺต, โนปฎิสนฺธิยํฯ โสจ โข กามาวจเร อนิฎฺฐ รูปทสฺสน สทฺทสวนวเสน, พฺรหฺมโลเก ปน อนิฎฺฐา รูปาทโย นาม นตฺถิฯ ตถา กามาวจร เทวโลเก ปีติฯ ตานิ จตฺตาริ จิตฺตานิฯ ‘‘ตตฺถา’’ติ ตสฺมิํ รูปโลเกฯ วิภาวนิปาเฐฯ ‘‘อิธา’’ติ อิมสฺมิํ วจเนฯ ‘‘ตํ ตํ ภูมิ ปริยาปเนฺน’’ติ ติสฺสํ ติสฺสํ ภูมิยํ ปริยาปเนฺนฯ เสสเมตฺถ สุวิเญฺญยฺยํฯ</p>

</p>





