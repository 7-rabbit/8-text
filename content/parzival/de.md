
<h1>Parzival</h1>
<h2>Buch I</h2>
<p>
Ist zwîvel herzen nâchgebûr,<br/>
daz muoz der sêle werden sûr.<br/>
gesmæhet unde gezieret<br/>
ist, swâ sich parrieret<br/>
unverzaget mannes muot,<br/>
als agelstern varwe tuot.<br/>
der mac dennoch wesen geil:<br/>
wand an im sint beidiu teil,<br/>
des himels und der helle.<br/>
der unstæte geselle<br/>
hât die swarzen varwe gar,<br/>
und wirt och nâch der vinster var:<br/>
sô habet sich an die blanken<br/>
der mit stæten gedanken.
</p>
<p>
diz vliegende bîspel<br/>
ist tumben liuten gar ze snel,<br/>
sine mugens niht erdenken:<br/>
wand ez kan vor in wenken<br/>
rehte alsam ein schellec hase.<br/>
zin anderhalp ame glase<br/>
geleichet, und des blinden troum,<br/>
die gebent antlützes roum,<br/>
doch mac mit stæte niht gesîn<br/>
dirre trüebe lîhte schîn:<br/>
er machet kurze fröude alwâr.<br/>
wer roufet mich dâ nie kein hâr<br/>
gewuohs, inne an mîner hant?<br/>
der hât vil nâhe griffe erkant.
</p>
<p>
sprich ich gein den vorhten och,<br/>
daz glîchet mîner witze doch.<br/>
wil ich triwe vinden<br/>
aldâ si kan verswinden,<br/>
als viur in dem brunnen<br/>
unt daz tou von der sunnen?<br/>
ouch erkante ich nie sô wîsen man,<br/>
ern möhte gerne künde hân,<br/>
welher stiure disiu mære gernt<br/>
und waz si guoter lêre wernt.<br/>
dar an si nimmer des verzagent,<br/>
beidiu si vliehent unde jagent,<br/>
si entwîchent unde kêrent,<br/>
si lasternt unde êrent.<br/>
swer mit disen schanzen allen kan,<br/>
an dem hât witze wol getân,<br/>
der sich niht versitzet noch vergêt<br/>
und sich anders wol verstêt.<br/>
valsch geselleclîcher muot<br/>
ist zem hellefiure guot,<br/>
und ist hôher werdekeit ein hagel.<br/>
sîn triwe hât sô kurzen zagel,<br/>
daz si den dritten biz niht galt,<br/>
fuor si mit bremen in den walt.
</p>
<p>
Dise manger slahte underbint<br/>
iedoch niht gar von manne sint.<br/>
für diu wîp stôze ich disiu zil.<br/>
swelhiu mîn râten merken wil,<br/>
diu sol wizzen war si kêre<br/>
ir prîs und ir êre,<br/>
und wem si dâ nâch sî bereit<br/>
minne und ir werdekeit,<br/>
sô daz si niht geriuwe<br/>
ir kiusche und ir triuwe.<br/>
vor gote ich guoten wîben bite,<br/>
daz in rehtiu mâze volge mite.<br/>
scham ist ein slôz ob allen siten:<br/>
ich endarf in niht mêr heiles biten.<br/>
diu valsche erwirbet valschen prîs.<br/>
wie stæte ist ein dünnez îs,<br/>
daz ougestheize sunnen hât?<br/>
ir lop vil balde alsus zergât.<br/>
manec wîbes schœne an lobe ist breit:<br/>
ist dâ daz herze conterfeit,<br/>
die lob ich als ich solde<br/>
daz safer ime golde.<br/>
ich enhân daz niht für lîhtiu dinc,<br/>
swer in den kranken messinc<br/>
verwurket edeln rubîn<br/>
und al die âventiure sîn<br/>
(dem glîche ich rehten wîbes muot).<br/>
diu ir wîpheit rehte tuot,<br/>
dane sol ich varwe prüeven niht,<br/>
noch ir herzen dach, daz man siht.<br/>
ist si inrehalp der brust bewart,<br/>
so ist werder prîs dâ niht verschart.
</p>
<p>
Solt ich nu wîp unde man<br/>
ze rehte prüeven als ich kan,<br/>
dâ füere ein langez mære mite.<br/>
nu hœrt dirre âventiure site.<br/>
diu lât iuch wizzen beide<br/>
von liebe und von leide:<br/>
fröud und angest vert tâ bî.<br/>
nu lât mîn eines wesen drî,<br/>
der ieslîcher sunder phlege<br/>
daz mîner künste widerwege:<br/>
dar zuo gehôrte wilder funt,<br/>
op si iu gerne tæten kunt<br/>
daz ich iu eine künden wil.<br/>
si heten arbeite vil.
</p>
<p>
ein mære wil i'u niuwen,<br/>
daz seit von grôzen triuwen,<br/>
wîplîchez wîbes reht,<br/>
und mannes manheit alsô sleht,<br/>
diu sich gein herte nie gebouc.<br/>
sîn herze in dar an niht betrouc,<br/>
er stahel, swa er ze strîte quam,<br/>
sîn hant dâ sigelîchen nam<br/>
vil manegen lobelîchen prîs.<br/>
er küene, træclîche wîs,<br/>
(den helt ich alsus grüeze)<br/>
er wîbes ougen süeze,<br/>
unt dâ bî wîbes herzen suht,<br/>
vor missewende ein wâriu fluht.<br/>
den ich hie zuo hân erkorn,<br/>
er ist mæreshalp noch ungeborn,<br/>
dem man dirre âventiure giht,<br/>
und wunders vil des dran geschiht.
</p>
<p>
Sie pflegents noch als mans dô pflac,<br/>
swâ lît und welhsch gerihte lac.<br/>
des pfliget ouch tiuscher erde ein ort:<br/>
daz habt ir âne mich gehôrt.<br/>
swer ie dâ pflac der lande,<br/>
der gebôt wol âne schande<br/>
(daz ist ein wârheit sunder wân)<br/>
daz der altest bruoder solde hân<br/>
sîns vater ganzen erbeteil.<br/>
daz was der jungern unheil,<br/>
daz in der tôt die pflihte brach<br/>
als in ir vater leben verjach.<br/>
dâ vor was ez gemeine:<br/>
sus hâtz der alter eine.<br/>
daz schuof iedoch ein wîse man,<br/>
daz alter guot solde hân.<br/>
jugent hât vil werdekeit,<br/>
daz alter siuften unde leit.<br/>
ez enwart nie niht als unfruot,<br/>
sô alter unde armuot.<br/>
künge, grâven, herzogen,<br/>
(daz sag ich iu für ungelogen)<br/>
daz die dâ huobe enterbet sint<br/>
unz an daz elteste kint,<br/>
daz ist ein fremdiu  zeche.<br/>
der kiusche und der vreche<br/>
Gahmuret der wîgant<br/>
verlôs sus bürge unde lant,<br/>
dâ sîn vater schône<br/>
truoc zepter unde krône<br/>
mit grôzer küneclîcher kraft,<br/>
unz er lac tôt an rîterschaft.
</p>
<p>
Dô klagte man in sêre.<br/>
die ganzen triwe und êre<br/>
brâht er unz an sînen tôt.<br/>
sîn elter sun für sich gebôt<br/>
den fürsten ûzem rîche.<br/>
die kômen ritterlîche,<br/>
wan si ze rehte solden hân<br/>
von im grôz lêhen sunder wân.
</p>
<p>
dô si ze hove wâren komen<br/>
und ir reht was vernomen,<br/>
daz se ir lêhen alle enpfiengen,<br/>
nu hœret wie siz ane viengen.<br/>
si gerten, als ir triwe riet,<br/>
rîch und arme, gar diu diet,<br/>
einer kranken ernstlîcher bete,<br/>
daz der künec an Gahmurete<br/>
bruoderlîche triwe mêrte,<br/>
und sich selben êrte,<br/>
daz er in niht gar verstieze,<br/>
und im sînes landes lieze<br/>
hantgemælde, daz man möhte sehen,<br/>
dâ von der hêrre müese jehen<br/>
sîns namen und sîner vrîheit.<br/>
daz was dem künege niht ze leit:<br/>
er sprach «ir kunnet mâze gern:<br/>
ich wil iuch des und fürbaz wern.<br/>
wan nennet ir den bruoder mîn<br/>
Gahmuret Anschevîn?<br/>
Anschouwe ist mîn lant:<br/>
dâ wesen beide von genant.»
</p>
<p>
Sus sprach der künec hêr.<br/>
«mîn bruoder der mac sich mêr<br/>
der stæten hilfe an mich versehen,<br/>
denne ich sô gâhes welle jehen.<br/>
er sol mîn ingesinde sîn.<br/>
deiswâr ich tuon iu allen schîn<br/>
daz uns beide ein muoter truoc.<br/>
er hât wênc, und ich genuoc:<br/>
daz sol im teilen sô mîn hant,<br/>
dês mîn sælde niht sî pfant<br/>
vor dem der gît unde nimt:<br/>
ûf reht in bêder der gezimt.»
</p>
<p>
dô die fürsten rîche<br/>
vernâmen al gelîche<br/>
daz ir hêrre triwen phlac,<br/>
daz was in ein lieber tac.<br/>
ieslîcher im sunder neic.<br/>
Gahmuret niht langer sweic<br/>
der volge, als im sîn herze jach:<br/>
zem künge er güetlîchen sprach<br/>
«hêrre unde bruoder mîn,<br/>
wolt ich ingesinde sîn<br/>
iwer oder decheines man,<br/>
sô het ich mîn gemach getân.<br/>
nu prüevet dar nâch mînen prîs<br/>
(ir sît getriuwe unde wîs),<br/>
und râtt als ez geziehe nuo:<br/>
dâ grîfet helflîche zuo.<br/>
niht wan harnasch ich hân:<br/>
het ich dar inne mêr getân,<br/>
daz virrec lop mir bræhte,<br/>
etswâ man mîn gedæhte.»<br/>
Gahmuret sprach ave sân<br/>
«sehzehen knappen ich hân,<br/>
der sehse von îser sint.<br/>
dar zuo gebt mir vier kint,<br/>
mit guoter zuht, von hôher art.<br/>
vor den wirt nimmer niht gespart,<br/>
des ie bejagen mac mîn hant.<br/>
ich wil kêren in diu lant.<br/>
ich hân ouch ê ein teil gevarn.<br/>
ob mich gelücke wil bewarn,<br/>
so erwirbe ich guotes wîbes gruoz.<br/>
ob ich ir dar nâch dienen muoz,<br/>
und ob ich des wirdec bin,<br/>
sô rætet mir mîn bester sin<br/>
daz ichs mit rehten triwen phlege.<br/>
got wîse mich der sælden wege.<br/>
wir fuoren geselleclîche<br/>
(dennoch het iwer rîche<br/>
unser vater Gandîn),<br/>
manegen kumberlîchen pîn<br/>
wir bêde dolten umbe liep.<br/>
ir wâret ritter unde diep,<br/>
ir kundet dienen unde heln:<br/>
wan kunde ouch ich nu minne steln!<br/>
ôwê wan het ich iwer kunst<br/>
und anderhalp die wâren gunst!»
</p>
<p>
der künec siufte unde sprach<br/>
«ôwê daz ich dich ie gesach,<br/>
sît du mit schimphlîchen siten<br/>
mîn ganzez herze hâst versniten,<br/>
unt tuost op wir uns scheiden.<br/>
mîn vater hât uns beiden<br/>
Gelâzen guotes harte vil:<br/>
des stôze ich dir gelîchiu zil.<br/>
ich bin dir herzenlîchen holt.<br/>
lieht gesteine, rôtez golt,<br/>
liute, wâpen, ors, gewant,<br/>
des nim sô vil von mîner hant,<br/>
daz du nâch dînem willen varst<br/>
unt dîne mildekeit bewarst.<br/>
dîn manheit ist ûz erkorn:<br/>
wærstu von Gylstram geborn<br/>
oder komen her von Ranculat,<br/>
ich hete dich immer an der stat<br/>
als ich dich sus vil gerne hân.<br/>
du bist mîn bruoder sunder wân.»<br/>
«hêrre, ir lobt mich umbe nôt,<br/>
sît ez iwer zuht gebôt.<br/>
dar nâch tuot iwer helfe schîn.<br/>
welt ir und diu muoter mîn<br/>
mir teilen iwer varnde habe,<br/>
sô stîge ich ûf und ninder abe.<br/>
mîn herze iedoch nâch hœhe strebet:<br/>
ine weiz war umbez alsus lebet,<br/>
daz mir swillet sus mîn winster brust.<br/>
ôwê war jaget mich mîn gelust?<br/>
ich solz versuochen, ob ich mac.<br/>
nu nâhet mîn urloubes tac.»
</p>
<p>
Der künec in alles werte,<br/>
mêr denne er selbe gerte;<br/>
fünf ors erwelt und erkant,<br/>
de besten über al sîn lant,<br/>
küene, starc, niht ze laz;<br/>
manec tiwer goltvaz,<br/>
und mangen guldînen klôz.<br/>
den künec wênec des verdrôz,<br/>
er enfultes im vier soumschrîn:<br/>
gesteines muose ouch vil dar în.<br/>
dô si gefüllet lâgen,<br/>
knappen, die des pflâgen,<br/>
wârn wol gekleidet und geriten.<br/>
dane wart jâmer niht vermiten,<br/>
do er für sîne muoter gienc<br/>
und si in sô vaste zuo ir vienc.<br/>
«fil li roy Gandîn,<br/>
wilt du niht langer bî mir sîn?»<br/>
sprach daz wîplîche wîp.<br/>
«ôwê nu truoc dich doch mîn lîp:<br/>
du bist och Gandînes kint.<br/>
ist got an sîner helfe blint,<br/>
oder ist er dran betoubet,<br/>
daz er mir niht geloubet?<br/>
sol ich nu niwen kumber haben?<br/>
ich hân mîns herzen kraft begraben,<br/>
die süeze mîner ougen:<br/>
wil er mich fürbaz rouben,<br/>
und ist doch ein rihtære,<br/>
sô liuget mir daz mære<br/>
als man von sîner helfe saget,<br/>
sît er an mir ist sus verzaget.»<br/>
Dô sprach der junge Anschevîn<br/>
«got trœste iuch, frowe, des vater mîn:<br/>
den suln wir beidiu gerne klagen.<br/>
iu enmac nie man von mir gesagen<br/>
deheiniu klagelîchiu leit.<br/>
ich var durch mîne werdekeit<br/>
nâh ritterschaft in fremdiu lant.<br/>
frouwe, ez ist mir sus gewant.»
</p>
<p>
dô sprach diu küneginne<br/>
«sît du nâch hôher minne<br/>
wendest dienest unde muot,<br/>
lieber sun, lâ dir mîn guot<br/>
ûf die vart niht versmâhen.<br/>
heiz von mir enpfâhen<br/>
dîne kamerære<br/>
vier soumschrîn swære:<br/>
dâ ligent inne phelle breit,<br/>
ganze, die man nie versneit,<br/>
und manec tiwer samît.<br/>
süezer man, lâ mich die zît<br/>
hœren, wenn du wider kumest:<br/>
an mînen fröuden du mir frumest.»
</p>
<p>
«frouwe, des enweiz ich niht,<br/>
in welhem lande man mich siht:<br/>
wan swar ich von iu kêre,<br/>
ir habt nâch ritters êre<br/>
iwer werdekeit an mir getân.<br/>
och hât mich der künic lân<br/>
als im mîn dienest danken sol.<br/>
ich getrûwe iu des vil wol,<br/>
daz ir in deste werder hât,<br/>
swie halt mir mîn dinc ergât.»
</p>
<p>
Als uns diu âventiure saget,<br/>
dô het der helt unverzaget<br/>
enpfangen durch liebe kraft<br/>
unt durch wîplîch geselleschaft<br/>
kleinœtes tûsent marke wert.<br/>
swâ noch ein jude pfandes gert,<br/>
er möhtz derfür enphâhen:<br/>
ez endorft im niht versmâhen.<br/>
daz sande im ein sîn friundin.<br/>
an sînem dienste lac gewin,<br/>
der wîbe minne und ir gruoz:<br/>
doch wart im selten kumbers buoz.<br/>
urloup nam der wîgant.<br/>
muoter, bruoder, noch des lant,<br/>
sîn ouge nimmer mêr erkôs;<br/>
dar an doch maneger vil verlôs.<br/>
der sich hete an im erkant,<br/>
ê daz er wære dan gewant,<br/>
mit deheiner slahte günste zil,<br/>
den wart von im gedanket vil.<br/>
es dûhte in mêre denne genuoc:<br/>
durch sîne zuht er nie gewuoc<br/>
daz siz tæten umbe reht.<br/>
sîn muot was ebener denne sleht.<br/>
swer selbe sagt wie wert er sî,<br/>
da ist lîhte ein ungeloube bî:<br/>
es solten de umbesæzen jehen,<br/>
und ouch die hêten gesehen<br/>
sîniu werc da er fremde wære:<br/>
sô geloupte man dez mære.
</p>
<p>
Gahmuret der site phlac,<br/>
den rehtiu mâze widerwac,<br/>
und ander schanze enkeine.<br/>
sîn rüemen daz was kleine,<br/>
grôz êre er lîdenlîchen leit,<br/>
der lôse wille in gar vermeit.<br/>
doch wânde der gefüege,<br/>
daz niemen krône trüege,<br/>
künec, keiser, keiserîn,<br/>
des messenîe er wolde sîn,<br/>
wan eines der die hœhsten hant<br/>
trüege ûf erde übr elliu lant.<br/>
der wille in sînem herzen lac.<br/>
im wart gesagt, ze Baldac<br/>
wære ein sô gewaltic man,<br/>
daz im der erde undertân<br/>
diu zwei teil wæren oder mêr.<br/>
sîn name heidensch was sô hêr<br/>
daz man in hiez den bâruc.<br/>
er hete an krefte alsolhen zuc,<br/>
vil künege wâren sîne man,<br/>
mit krôntem lîbe undertân.<br/>
dez bâruc-ambet hiute stêt.<br/>
seht wie man kristen ê begêt<br/>
ze Rôme, als uns der touf vergiht.<br/>
heidensch orden man dort siht:<br/>
ze Baldac nement se ir bâbestreht<br/>
(daz dunket se âne krümbe sleht),<br/>
der bâruc in für sünde<br/>
gît wandels urkünde.
</p>
<p>
Zwên bruoder von Babilôn,<br/>
Pompeius und Ipomidôn,<br/>
den nam der bâruc Ninivê<br/>
(daz was al ir vordern ê):<br/>
si tâten wer mit kreften schîn.<br/>
dar kom der junge Anschevîn:<br/>
dem wart der bâruc vil holt.<br/>
jâ nam nâch dienste aldâ den solt<br/>
Gahmuret der werde man.<br/>
nu erloubt im daz er müeze hân<br/>
ander wâpen denne im Gandîn<br/>
dâ vor gap, der vater sîn.<br/>
der hêrre pflac mit gernden siten<br/>
ûf sîne kovertiure gesniten<br/>
anker lieht hermîn:<br/>
dâ nâch muos ouch daz ander sîn,<br/>
ûfme schilt und an der wât.<br/>
noch grüener denne ein smârât<br/>
was geprüevet sîn gereite gar,<br/>
und nâch dem achmardî var.<br/>
daz ist ein sîdîn lachen:<br/>
dar ûz hiez er im machen<br/>
wâpenroc und kursît:<br/>
ez ist bezzer denne der samît.<br/>
hermîn anker drûf genæt,<br/>
guldîniu seil dran gedræt.
</p>
<p>
sîn anker heten niht bekort<br/>
ganzes lands noch landes ort,<br/>
dane wârn si ninder în geslagen:<br/>
der hêrre muose fürbaz tragen<br/>
disen wâpenlîchen last<br/>
in manegiu lant, der werde gast,<br/>
Nâch dem anker disiu mâl,<br/>
wand er deheiner slahte twâl<br/>
hete ninder noch gebite.<br/>
wie vil er lande durchrite<br/>
und in schiffen umbefüere?<br/>
ob ich iu dâ nâch swüere,<br/>
sô saget iu ûf mînen eit<br/>
mîn ritterlîchiu sicherheit<br/>
als mir diu âventiure giht:<br/>
ine hân nu mêr geziuges niht.<br/>
diu seit, sîn manlîchiu kraft<br/>
behielt den prîs in heidenschaft,<br/>
ze Marroch unt ze Persîâ.<br/>
sîn hant bezalt ouch anderswâ,<br/>
ze Dâmasc und ze Hâlap,<br/>
und swâ man ritterschaft dâ gap,<br/>
ze Arâbîe und vor Arâbî,<br/>
daz er was gegenstrîtes vrî<br/>
vor ieslîchem einem man.<br/>
disen ruoft er dâ gewan.<br/>
sîns herzen gir nâch prîse greif:<br/>
ir aller tât vor im zesleif<br/>
und was vil nâch entnihtet.<br/>
sus was ie der berihtet,<br/>
der gein im tjostierens phlac.<br/>
man jach im des ze Baldac:<br/>
sîn ellen strebte sunder wanc:<br/>
von dan fuor er gein Zazamanc<br/>
in daz künecrîche.<br/>
die klageten al gelîche<br/>
Isenharten, der den lîp<br/>
in dienste vlôs umbe ein wîp.<br/>
des twang in Belacâne,<br/>
diu süeze valsches âne.<br/>
daz si im ir minne nie gebôt,<br/>
des lager nâch ir minne tôt.<br/>
Den râchen sîne mâge<br/>
offenlîche und an der lâge,<br/>
die frouwen twungen si mit her.<br/>
diu was mit ellenthafter wer,<br/>
dô Gahmuret kom in ir lant,<br/>
daz von Schotten Vridebrant<br/>
mit schiffes her verbrande,<br/>
ê daz er dannen wande.
</p>
<p>
nu hœrt wie unser rîter var.<br/>
daz mer warf in mit sturme dar,<br/>
sô daz er kûme iedoch genas.<br/>
gein der küngîn palas<br/>
kom er gesigelt in die habe:<br/>
dâ wart er vil geschouwet abe.<br/>
dô saher ûz an dez velt.<br/>
dâ was geslagen manec gezelt<br/>
al umb die stat wan gein dem mer:<br/>
dâ lâgn zwei kreftigiu her.<br/>
dô hiez er vrâgn der mære,<br/>
wes diu burc wære;<br/>
wan err künde nie gewan,<br/>
noch dehein sîn schifman.<br/>
si tæten sînen boten kunt,<br/>
ez wære Pâtelamunt.<br/>
daz wart im minneclîche enboten.<br/>
si manten in bî ir goten<br/>
daz er in hulfe: es wære in nôt,<br/>
si rungen niht wan umben tôt.
</p>
<p>
dô der junge Anschevîn<br/>
vernam ir kumberlîchen pîn,<br/>
er bôt sîn dienest umbe guot,<br/>
als noch vil dicke ein rîter tuot,<br/>
oder daz sim sageten umbe waz<br/>
er solte doln der vînde haz.<br/>
Dô sprach ûz einem munde<br/>
der sieche unt der gesunde,<br/>
daz im wær al gemeine<br/>
ir golt und ir gesteine;<br/>
des solter alles hêrre wesen,<br/>
und er möhte wol bî in genesen.<br/>
doch bedorfter wênec soldes:<br/>
von Arâbîe des goldes<br/>
heter manegen knollen brâht.<br/>
liute vinster sô diu naht<br/>
wârn alle die von Zazamanc:<br/>
bî den dûht in diu wîle lanc.<br/>
doch hiez er herberge nemen:<br/>
des moht och si vil wol gezemen,<br/>
daz se im die besten gâben.<br/>
die frouwen dennoch lâgen<br/>
zen venstern unde sâhen dar:<br/>
si næmen des vil rehte war,<br/>
sîne knappen und sîn harnas,<br/>
wie daz gefeitieret was.
</p>
<p>
dô truoc der helt milte<br/>
ûf einem hermîn schilte<br/>
ine weiz wie manegen zobelbalc:<br/>
der küneginne marschalc<br/>
hetez für einen anker grôz.<br/>
ze sehen in wênic dar verdrôz.<br/>
dô muosen sîniu ouge jehen<br/>
daz er hêt ê gesehen<br/>
disen ritter oder sînen schîn.<br/>
daz muost ze Alexandrîe sîn,<br/>
dô der bâruc dervor lac:<br/>
sînen prîs dâ niemen widerwac.
</p>
<p>
Sus fuor der muotes rîche<br/>
in die stat behagenlîche.<br/>
zehen soumær hiez er vazzen:<br/>
die zogeten hin die gazzen.<br/>
dâ riten zweinzec knappen nâch.<br/>
sîn bovel man dort vor ersach:<br/>
garzûne, koche unde ir knaben<br/>
heten sich hin für erhaben.<br/>
stolz was sîn gesinde:<br/>
zwelf wol geborner kinde<br/>
dâ hinden nâch den knappen riten,<br/>
an guoter zuht, mit süezen siten.<br/>
etslîcher was ein Sarrazîn.<br/>
dar nâch muos ouch getrecket sîn<br/>
aht ors mit zindâle<br/>
verdecket al zemâle.<br/>
daz niunde sînen satel truoc:<br/>
ein schilt, des ich ê gewuoc,<br/>
den fuorte ein knappe vil gemeit<br/>
derbî. nâch den selben reit<br/>
pusûner, der man och bedarf.<br/>
ein tambûrr sluog unde warf<br/>
vil hôhe sîne tambûr.<br/>
den hêrren nam vil untûr<br/>
dane riten floitierre bî,<br/>
und guoter videlære drî.<br/>
den was allen niht ze gâch.<br/>
selbe reit er hinden nâch,<br/>
unt sîn marnære<br/>
der wîse unt der mære.
</p>
<p>
Swaz dâ was volkes inne,<br/>
Mœre und Mœrinne<br/>
was beidiu wîp unde man.<br/>
der hêrre schouwen began<br/>
manegen schilt zebrochen,<br/>
mit spern gar durchstochen:<br/>
der was dâ vil gehangen für,<br/>
an die wende und an die tür.<br/>
si heten jâmer unde guft.<br/>
in diu venster gein dem luft<br/>
was gebettet mangem wunden man,<br/>
swenn er den arzât gewan,<br/>
daz er doch mohte niht genesen.<br/>
der was bî vînden gewesen.<br/>
sus warb ie der ungerne vlôch.<br/>
vil orse man im widerzôch,<br/>
durchstochen und verhouwen.<br/>
manege tunkele frouwen<br/>
sach er bêdenthalben sîn:<br/>
nâch rabens varwe was ir schîn.
</p>
<p>
sîn wirt in minneclîche enpfienc;<br/>
daz im nâch fröuden sît ergienc.<br/>
daz was ein ellens rîcher man:<br/>
mit sîner hant het er getân<br/>
manegen stich unde slac,<br/>
wand er einer porten phlac.<br/>
bî dem er manegen rîter vant,<br/>
die ir hende hiengen in diu bant,<br/>
unt den ir houbet schrunden.<br/>
die heten sölhe wunden,<br/>
daz si doch tâten rîterschaft:<br/>
si heten lâzen niht ir kraft.
</p>
<p>
Der burcgrâve von der stat<br/>
sînen gast dô minneclîchen bat<br/>
daz er niht verbære<br/>
al daz sîn wille wære<br/>
über sîn guot und über den lîp.<br/>
er fuorte in dâ er vant sîn wîp,<br/>
diu Gahmureten kuste,<br/>
des in doch wênc geluste.<br/>
dar nâch fuor er enbîzen sân.<br/>
dô diz alsus was getân,<br/>
der marschalc fuor von im zehant<br/>
alda er die küneginne vant,<br/>
und iesch vil grôziu botenbrôt.<br/>
er sprach «frouwe, unser nôt<br/>
ist mit freuden zergangen.<br/>
den wir hie haben enphangen,<br/>
daz ist ein rîter sô getân,<br/>
daz wir ze vlêhen immer hân<br/>
unsern goten, die in uns brâhten,<br/>
daz si des ie gedâhten.»
</p>
<p>
«nu sage mir ûf die triwe dîn,<br/>
wer der ritter müge sîn.»<br/>
«frouwe, ez ist ein degen fier,<br/>
des bâruckes soldier,<br/>
ein Anschevîn von hôher art.<br/>
âvoy wie wênic wirt gespart<br/>
sîn lîp, swâ man in læzet an!<br/>
wie rehter dar unde dan<br/>
entwîchet unde kêret!<br/>
die vînde er schaden lêret.<br/>
Ich sach in strîten schône,<br/>
dâ die Babylône<br/>
Alexandrîe lœsen solten,<br/>
unde dô si dannen wolten<br/>
den bâruc trîben mit gewalt.<br/>
waz ir dâ nider wart gevalt<br/>
an der schumphentiure!<br/>
da begienc der gehiure<br/>
mit sîme lîbe sölhe tât,<br/>
sine heten vliehens keinen rât.<br/>
dar zuo hôrt i'n nennen,<br/>
man solt in wol erkennen,<br/>
daz er den prîs übr manegiu lant<br/>
hete al ein zuo sîner hant.»
</p>
<p>
«nu sih et wenne oder wie,<br/>
und füeg daz er mich spreche hie.<br/>
wir hân doch fride al disen tac;<br/>
dâ von der helt wol rîten mac<br/>
her ûf ze mir: od sol ich dar?<br/>
er ist anders denne wir gevar:<br/>
ôwî wan tæte im daz niht wê!<br/>
daz het ich gerne erfunden ê:<br/>
op mirz die mîne rieten,<br/>
ich solt im êre bieten.<br/>
geruochet er mir nâhen,<br/>
wie sol ich in enphâhen?<br/>
ist er mir dar zuo wol geborn,<br/>
daz mîn kus niht sî verlorn?»<br/>
«frowe, erst für küneges künne erkant:<br/>
des sî mîn lîp genennet phant.<br/>
Frowe, ich wil iwern fürsten sagn,<br/>
daz si rîchiu kleider tragn,<br/>
und daz si vor iu bîten<br/>
unz daz wir zuo ziu rîten.<br/>
daz saget ir iweren frouwen gar.<br/>
wan swenne ich nu hin nider var,<br/>
sô bring ich iu den werden gast,<br/>
dem süezer tugende nie gebrast.»
</p>
<p>
harte wênic des verdarp:<br/>
vil behendeclîchen warp<br/>
der marschalc sîner frouwen bete.<br/>
balde wart dô Gahmurete<br/>
rîchiu kleider dar getragen:<br/>
diu leiter an. sus hôrt ich sagen,<br/>
daz diu tiwer wæren.<br/>
anker die swæren<br/>
von arâbischem golde<br/>
wârn drûfe alser wolde.<br/>
dô saz der minnen geltes lôn<br/>
ûf ein ors, daz ein Babylôn<br/>
gein im durh tjostieren reit:<br/>
den stach er drabe, daz was dem leit.
</p>
<p>
op sîn wirt iht mit im var?<br/>
er und sîne rîter gar.<br/>
jâ deiswâr, si sint es frô.<br/>
si riten mit ein ander dô<br/>
und erbeizten vor dem palas,<br/>
dâ manec rîter ûffe was:<br/>
die muosen wol gekleidet sîn.<br/>
sîniu kinder liefen vor im în,<br/>
Ie zwei ein ander an der hant.<br/>
ir hêrre manege frouwen vant,<br/>
gekleidet wünneclîche.<br/>
der küneginne rîche<br/>
ir ougen fuogten hôhen pîn,<br/>
dô si gesach den Anschevîn.<br/>
der was sô minneclîche gevar,<br/>
daz er entslôz ir herze gar,<br/>
ez wære ir liep oder leit:<br/>
daz beslôz dâ vor ir wîpheit.
</p>
<p>
ein wênc si gein im dô trat,<br/>
ir gast si sich küssen bat.<br/>
si nam in selbe mit der hant:<br/>
gein den vînden an die want<br/>
sâzen se in diu venster wît<br/>
ûf ein kultr gesteppet samît,<br/>
dar undr ein weichez pette lac.<br/>
ist iht liehters denne der tac,<br/>
dem glîchet niht diu künegin.<br/>
si hete wîplîchen sin,<br/>
und was abr anders rîterlîch,<br/>
der touwegen rôsen ungelîch.<br/>
nâch swarzer varwe was ir schîn,<br/>
ir krône ein liehter rubîn:<br/>
ir houbet man derdurch wol sach.<br/>
diu wirtîn zir gaste sprach,<br/>
daz ir liep wær sîn komn.<br/>
«hêrre, ich hân von iu vernomn<br/>
vil rîterlîcher werdekeit.<br/>
durch iwer zuht lât iu niht leit,<br/>
ob i'u mînen kumber klage,<br/>
den ich nâhe im herzen trage.»
</p>
<p>
«Mîn helfe iuch, frowe, niht irret.<br/>
swaz iu war od wirret,<br/>
swâ daz wenden sol mîn hant,<br/>
diu sî ze dienste dar benant.<br/>
ich pin niht wan einec man:<br/>
swer iu tuot od hât getân,<br/>
dâ biut ich gegen mînen schilt:<br/>
die vînde wênec des bevilt.»
</p>
<p>
mit zühten sprach ein fürste sân:<br/>
«heten wir einen houbetman,<br/>
wir solden vînde wênic sparn,<br/>
sît Vridebrant ist hin gevarn.<br/>
der lœset dort sîn eigen lant.<br/>
ein künec, heizet Hernant,<br/>
den er durh Herlinde sluoc,<br/>
des mâge tuont im leit genuoc:<br/>
sine wellent si's niht mâzen.<br/>
er hât hie helde lâzen;<br/>
den herzogen Hiutegêr,<br/>
des rîtertât uns manegiu sêr<br/>
frumt, und sîn geselleschaft:<br/>
ir strît hât kunst unde kraft.<br/>
sô hât hie mangen soldier<br/>
von Normandîe Gaschier,<br/>
der wîse degen hêre.<br/>
noch hât hie rîter mêre<br/>
Kaylet von Hoskurast,<br/>
manegen zornigen gast.<br/>
die bræhten alle in diz lant<br/>
der Schotten künec Vridebrant<br/>
und sînre genôze viere<br/>
mit mangem soldiere.<br/>
Westerhalp dort an dem mer<br/>
dâ lît Isenhartes her<br/>
mit fliezenden ougen.<br/>
offenlîch noch tougen<br/>
gesach si nimmer mêr kein man,<br/>
sine müesen jâmers wunder hân<br/>
(ir herzen regen die güsse warp),<br/>
sît an der tjost ir hêrre starp.»<br/>
der gast zer wirtinne<br/>
sprach mit ritters sinne<br/>
«saget mir, ob irs ruochet,<br/>
durh waz man iuch sô suochet<br/>
zornlîche mit gewalt.<br/>
ir habet sô manegen degen balt:<br/>
mich müet daz si sint verladen<br/>
mit vînde hazze nâch ir schaden.»
</p>
<p>
«daz sage i'u, hêrre, sît irs gert.<br/>
mir diende ein ritter, der was wert.<br/>
sîn lîp was tugende ein bernde rîs.<br/>
der helt was küene unde wîs,<br/>
der triwe ein reht beklibeniu fruht:<br/>
sîn zuht wac für alle zuht.<br/>
er was noch kiuscher denne ein wîp:<br/>
vrecheit und ellen truoc sîn lîp,<br/>
sone gewuohs an ritter milter hant<br/>
vor im nie über elliu lant<br/>
(ine weiz waz nâch uns süle geschehen:<br/>
des lâzen ander liute jehen):<br/>
er was gein valscher fuore ein tôr,<br/>
in swarzer varwe als ich ein Môr.<br/>
sîn vater hiez Tankanîs,<br/>
ein künec: der het och hôhen prîs.<br/>
Mîn friunt der hiez Isenhart.<br/>
mîn wîpheit was unbewart,<br/>
dô ich sîn dienst nâch minne enphienc,<br/>
deiz im nâch fröuden niht ergienc.<br/>
des muoz ich immer jâmer tragen.<br/>
si wænent daz i'n schüef erslagen:<br/>
verrâtens ich doch wênic kan,<br/>
swie mich des zîhen sîne man.<br/>
er was mir lieber danne in.<br/>
âne geziuge ich des niht bin,<br/>
mit den ichz sol bewæren noch:<br/>
die rehten wârheit wizzen doch<br/>
mîne gote und ouch die sîne.<br/>
er gap mir manege pîne.<br/>
nu hât mîn schamndiu wîpheit<br/>
sîn lôn erlenget und mîn leit.<br/>
dem helde erwarp mîn magetuom<br/>
an rîterschefte manegen ruom.<br/>
do versuocht i'n, ober kunde sîn<br/>
ein friunt. daz wart vil balde schîn.<br/>
er gap durh mich sîn harnas<br/>
enwec, daz als ein palas<br/>
dort stêt (daz ist ein hôch gezelt:<br/>
daz brâhten Schotten ûf diz velt).<br/>
dô daz der helt âne wart,<br/>
sîn lîp dô wênic wart gespart.<br/>
des lebens in dâ nâch verdrôz,<br/>
mange âventiure suohter blôz.<br/>
dô ditz alsô was,<br/>
ein fürste (Prôthizilas<br/>
Der hiez) mîn massenîe,<br/>
vor zageheit der vrîe,<br/>
ûz durch âventiure reit,<br/>
dâ grôz schade in niht vermeit.<br/>
zem fôrest in Azagouc<br/>
ein tjost im sterben niht erlouc,<br/>
die er tet ûf einen küenen man,<br/>
der ouch sîn ende aldâ gewan.<br/>
daz was mîn friunt Isenhart.<br/>
ir ieweder innen wart<br/>
eins spers durh schilt und durh den lîp.<br/>
daz klag ich noch, vil armez wîp:<br/>
ir bêder tôt mich immer müet.<br/>
ûf mîner triwe jâmer blüet.
</p>
<p>
ih enwart nie wîp decheines man.»<br/>
Gahmureten dûhte sân,<br/>
swie si wære ein heidenin,<br/>
mit triwen wîplîcher sin<br/>
in wîbes herze nie geslouf.<br/>
ir kiusche was ein reiner touf,<br/>
und ouch der regen der si begôz,<br/>
der wâc der von ir ougen flôz<br/>
ûf ir zobel und an ir brust.<br/>
riwen phlege was ir gelust,<br/>
und rehtiu jâmers lêre.<br/>
si seit im fürbaz mêre
</p>
<p>
«dô suohte mich von über mer<br/>
der Schotten künec mit sînem her:<br/>
der was sîns œheimes suon.<br/>
sine mohten mir niht mêr getuon<br/>
schaden dan mir was geschehen<br/>
an Isenharte, ich muoz es jehen.»<br/>
Diu frouwe ersiufte dicke.<br/>
durch die zäher manege blicke<br/>
si schamende gastlîchen sach<br/>
an Gahmureten: dô verjach<br/>
ir ougen dem herzen sân<br/>
daz er wære wol getân.<br/>
si kunde ouch liehte varwe spehen:<br/>
wan si het och ê gesehen<br/>
manegen liehten heiden.<br/>
aldâ wart undr in beiden<br/>
ein vil getriulîchiu ger:<br/>
sie sach dar, und er sach her.
</p>
<p>
dar nâch hiez si schenken sân:<br/>
getorste si, daz wære verlân.<br/>
ez müete si deiz niht beleip,<br/>
wand ez die ritter ie vertreip,<br/>
die gerne sprâchen widr diu wîp.<br/>
doch was ir lîp sîn selbes lîp:<br/>
ouch het er ir den muot gegebn,<br/>
sîn leben was der frouwen lebn.
</p>
<p>
dô stuont er ûf unde sprach<br/>
«frouwe, ich tuon iu ungemach.<br/>
ich kan ze lange sitzen:<br/>
daz tuon ich niht mit witzen.<br/>
mir ist vil dienestlîchen leit<br/>
daz iwer kumber ist sô breit.<br/>
frouwe, gebietet über mich:<br/>
swar ir welt, darst mîn gerich.<br/>
ich dien iu allez daz ich sol.»<br/>
si sprach «hêr, des trûwe i'u wol.»
</p>
<p>
Der burcgrâve sîn wirt<br/>
nu vil wênic des verbirt,<br/>
ern kürze im sîne stunde.<br/>
ze vrâgen er begunde,
</p>
<p>
</p>
<p>
ober wolde baneken rîten:<br/>
«und schouwet wâ wir strîten,<br/>
wie unser porten sîn behuot.»<br/>
Gahmuret der degen guot<br/>
sprach, er wolde gerne sehen<br/>
wâ rîterschaft dâ wære geschehen.
</p>
<p>
her ab mit dem helde reit<br/>
manec rîter vil gemeit,<br/>
hie der wîse, dort der tumbe.<br/>
si fuorten in alumbe<br/>
für sehzehen porten,<br/>
und beschieden im mit worten,<br/>
daz der decheiniu wære bespart,<br/>
sît wurde gerochen Isenhart<br/>
«an uns mit zorn. naht unde tac<br/>
unser strît vil nâch gelîche wac:<br/>
man beslôz ir keine sît.<br/>
uns gît vor ähte porten strît<br/>
des getriwen Isenhartes man:<br/>
die hânt uns schaden vil getân.<br/>
si ringent mit zorne,<br/>
die fürsten wol geborne,<br/>
des küneges man von Azagouc.»<br/>
vor ieslîcher porte flouc<br/>
ob küener schar ein liehter van;<br/>
ein durchstochen rîter dran,<br/>
als Isenhart den lîp verlôs:<br/>
sîn volc diu wâpen dâ nâch kôs.
</p>
<p>
«Dâ gein hân wir einen site:<br/>
dâ stille wir ir jâmer mite.<br/>
unser vanen sint erkant,<br/>
daz zwêne vinger ûz der hant<br/>
biutet gein dem eide,<br/>
irn geschæhe nie sô leide<br/>
wan sît daz Isenhart lac tôt<br/>
(mîner frouwen frumt er herzenôt),<br/>
sus stêt diu künegîn gemâl,<br/>
frou Belakâne, sunder twâl<br/>
in einen blanken samît<br/>
gesniten von swarzer varwe sît<br/>
daz wir diu wâpen kuren an in<br/>
(ir triwe an jâmer hât gewin):<br/>
die steckent ob den porten hôch.<br/>
vür die andern ähte uns suochet noch<br/>
des stolzen Fridebrandes her,<br/>
die getouften von über mer.
</p>
<p>
ieslîcher porte ein fürste phliget,<br/>
der sich strîtes ûz bewiget<br/>
mit sîner baniere.<br/>
wir haben Gaschiere<br/>
gevangen einen grâven abe:<br/>
der biutet uns vil grôze habe.<br/>
der ist Kayletes swester suon:<br/>
swaz uns der nu mac getuon,<br/>
daz muoz ie dirre gelten.<br/>
sölch gelücke kumt uns selten.<br/>
Grüenes angers lützel, sandes<br/>
wol drîzec poinder landes<br/>
ist zir gezelten vome grabn:<br/>
dâ wirt vil manec tjost erhabn.»<br/>
disiu mære sagt im gar sîn wirt.<br/>
«ein ritter nimmer daz verbirt,<br/>
ern kom durch tjostieren für.<br/>
op der sîn dienest dort verlür<br/>
an ir diu in sante her,<br/>
waz hulfe in dan sîn vrechiu ger?<br/>
daz ist der stolze Hiutegêr.<br/>
von dem mag ich wol sprechen mêr,<br/>
sît wir hie sîn besezzen,<br/>
daz der helt vermezzen<br/>
ie smorgens vil bereite was<br/>
vor der porte gein dem palas.<br/>
ouch ist von dem küenen man<br/>
kleinœtes vil gefüeret dan,<br/>
daz er durch unser schilte stach,<br/>
des man für grôze koste jach<br/>
so ez die krîgierre brâchen drabe.<br/>
er valt uns manegen rîter abe.<br/>
er læt sich gerne schouwen,<br/>
in lobent ouch unser frouwen.<br/>
swen wîp lobent, der wirt erkant,<br/>
er hât den prîs ze sîner hant,<br/>
unt sînes herzen wunne.»<br/>
dô hete diu müede sunne<br/>
ir liehten blic hinz ir gelesn.<br/>
des bankens muose ein ende wesn.<br/>
der gast mit sîme wirte reit,<br/>
er vant sîn ezzen al bereit.
</p>
<p>
Ich muoz iu von ir spîse sagen.<br/>
diu wart mit zühten für getragen:<br/>
man diende in rîterliche.<br/>
diu küneginne rîche<br/>
kom stolzlîch für sînen tisch.<br/>
hie stuont der reiger, dort der visch.<br/>
si was durch daz hinz im gevarn,<br/>
si wolde selbe daz bewarn<br/>
daz man sîn pflæge wol ze frumen:<br/>
si was mit juncfrouwen kumen.<br/>
si kniete nider (daz was im leit),<br/>
mit ir selber hant si sneit<br/>
dem rîter sîner spîse ein teil.<br/>
diu frouwe was ir gastes geil.<br/>
dô bôt si im sîn trinken dar<br/>
und phlac sîn wol: och nam er war,<br/>
wie was gebærde unde ir wort.<br/>
zende an sînes tisches ort<br/>
sâzen sîne spilman,<br/>
und anderhalp sîn kappelân.<br/>
al schemende er an die frouwen sach,<br/>
harte blûclîcher sprach<br/>
«ichn hân mi's niht genietet,<br/>
als ir mirz, frouwe, bietet,<br/>
mîns lebens mit sölhen êren.<br/>
ob ich iuch solde lêren,<br/>
sô wær hînt sân an iuch gegert<br/>
eins phlegens des ich wære wert,<br/>
sone wært ir niht her ab geritn.<br/>
getar ich iuch des, frouwe, bitn,<br/>
Sô lât mich in der mâze lebn.<br/>
ir habt mir êr ze vil gegebn.»<br/>
sine wolt och des niht lâzen,<br/>
dâ sîniu kinder sâzen,<br/>
diu bat si ezzen vaste.<br/>
diz bôt si zêrn ir gaste.<br/>
gar disiu junchêrrelîn<br/>
wâren holt der künegîn.<br/>
dar nâch diu frouwe niht vergaz,<br/>
si gieng och dâ der wirt saz<br/>
und des wîp diu burcrâvin.<br/>
den becher huop diu künegin,<br/>
si sprach «lâ dir bevolhen sîn<br/>
unseren gast: diu êre ist dîn.<br/>
dar umbe ich iuch beidiu man.»<br/>
si nam urloup, dô gienc si dan<br/>
aber hin wider für ir gast.<br/>
des herze truoc ir minnen last.<br/>
daz selbe ouch ir von im geschach;<br/>
des ir herze unde ir ouge jach:<br/>
diu muosens mit ir phlihte hân.<br/>
mit zühten sprach diu frouwe sân<br/>
«gebietet, hêrre: swes ir gert,<br/>
daz schaf ich: wand ir sît es wert.<br/>
und lât mich iwer urloup hân.<br/>
wirt iu hie guot gemach getân,<br/>
des vröwen wir uns über al.»<br/>
guldîn wârn ir kerzstal:<br/>
vier lieht man vor ir drûfe truoc.<br/>
si reit ouch dâ si vant genuoc.
</p>
<p>
Sine âzen och niht langer dô.<br/>
der helt was trûric unde frô.<br/>
er fröute sich daz man im bôt<br/>
grôz êre: in twanc doch ander nôt.<br/>
daz was diu strenge minne:<br/>
diu neiget hôhe sinne.
</p>
<p>
diu wirtin fuor an ir gemach:<br/>
harte schiere daz geschach.<br/>
man bette dem helde sân:<br/>
daz wart mit vlîze getân.<br/>
der wirt sprach zem gaste<br/>
«nu sult ir slâfen vaste,<br/>
und ruowet hînt: des wirt iu nôt.»<br/>
der wirt den sînen daz gebôt,<br/>
si solten dannen kêren.<br/>
des gastes junchêrren,<br/>
der bette alumbe dez sîne lac,<br/>
ir houbet dran, wand er des pflac.<br/>
dâ stuonden kerzen harte grôz<br/>
und brunnen lieht. den helt verdrôz<br/>
daz sô lanc was diu naht.<br/>
in brâhte dicke in unmaht<br/>
diu swarze Mœrinne,<br/>
des landes küneginne.<br/>
er want sich dicke alsam ein wit,<br/>
daz im krachten diu lit.<br/>
strît und minne was sîn ger:<br/>
nu wünschet daz mans in gewer.<br/>
sîn herze gap von stôzen schal,<br/>
wand ez nâch rîterschefte swal.<br/>
Daz begunde dem recken<br/>
sîne brust bêde erstrecken,<br/>
sô die senwen tuot daz armbrust.<br/>
dâ was ze dræte sîn gelust.
</p>
<p>
der hêrre ân allez slâfen lac,<br/>
unz errkôs den grâwen tac:<br/>
der gap dennoch niht liehten schîn.<br/>
dô solt och dâ bereite sîn<br/>
zer messe ein sîn kappelân:<br/>
der sanc si got und im sân.<br/>
sîn harnasch truoc man dar ze hant:<br/>
er reit da er tjostieren vant.
</p>
<p>
dô saz er an der stunde<br/>
ûf ein ors, daz beidiu kunde<br/>
hurtlîchen dringen<br/>
und snelleclîchen springen.<br/>
bekêric swâ manz wider zôch.<br/>
sînen anker ûf dem helme hôch<br/>
man gein der porte füeren sach;<br/>
aldâ wîp unde man verjach,<br/>
sine gesæhn nie helt sô wünneclîch:<br/>
ir gote im solten sîn gelîch.
</p>
<p>
man fuort ouch starkiu sper dâ bî.<br/>
wie er gezimieret sî?<br/>
sîn ors von îser truoc ein dach:<br/>
daz was für slege des gemach.<br/>
dar ûf ein ander decke lac,<br/>
ringe, diu niht swære wac:<br/>
daz was ein grüener samît.<br/>
sîn wâpenroc, sîn kursît<br/>
was ouch ein grüenez achmardî:<br/>
daz was geworht dâ zArâbî.<br/>
Dar an ich liuge niemen:<br/>
sîne schiltriemen,<br/>
swaz der dar zuo gehôrte,<br/>
was ein unverblichen borte<br/>
mit gesteine harte tiure:<br/>
geliutert in dem fiure<br/>
was sîn bukel rôt golt.<br/>
sîn dienest nam der minnen solt:<br/>
ein scharpher strît in ringe wac.<br/>
diu küngîn in dem venster lac:<br/>
bî ir sâzen frouwen mêr.<br/>
nu seht, dort hielt och Hiutegêr,<br/>
aldâ im ê der prîs geschach.<br/>
do er disen rîter komen sach<br/>
zuo zim kalopieren hie,<br/>
dô dâhter «wenne oder wie<br/>
kom dirre Franzois in diz lant?<br/>
wer hât den stolzen her gesant?<br/>
het ich den für einen Môr,<br/>
sô wær mîn bester sin ein tôr.»
</p>
<p>
diu doch von sprungen nicht belibn,<br/>
ir ors mit sporen si bêde tribn<br/>
ûzem walap in die rabbîn.<br/>
si tâten rîters ellen schîn,<br/>
der tjost ein ander si niht lugen.<br/>
die sprîzen gein den lüften flugen<br/>
von des küenen Hiutegêres sper:<br/>
ouch valt in sînes strîtes wer<br/>
hinderz ors ûf dez gras.<br/>
vil ungewent er des was.<br/>
Er reit ûf in und trat in nider.<br/>
des erholt er sich dicke wider,<br/>
er tet werlîchen willen schîn:<br/>
doch stecket in dem arme sîn<br/>
diu Gahmuretes lanze.<br/>
der iesch die fîanze.<br/>
sînen meister heter funden.<br/>
«wer hât mich überwunden?»<br/>
alsô sprach der küene man.<br/>
der sigehafte jach dô sân<br/>
«ich pin Gahmuret Anschevîn.»<br/>
er sprach «min sicherheit sî dîn.»
</p>
<p>
die enphienger unde sande in în.<br/>
des muoser vil geprîset sîn<br/>
von den frouwen die daz sâhen.<br/>
dort her begunde gâhen<br/>
von Normandîe Gaschier,<br/>
der ellens rîche degen fier,<br/>
der starke tjostiure.<br/>
hie hielt och der gehiure<br/>
Gahmuret zer anderen tjost bereit.<br/>
sîm sper was daz îser breit<br/>
unt der schaft veste.<br/>
aldâ werten die geste<br/>
ein ander: ungelîchez wac.<br/>
Gaschier dernider lac<br/>
mit orse mit alle<br/>
von der tjoste valle,<br/>
und wart betwungen sicherheit,<br/>
ez wære im liep oder leit.<br/>
Gahmuret der wîgant<br/>
sprach «mir sichert iwer hant:<br/>
diu was bî manlîcher wer.<br/>
nu rîtet gein der Schotten her,<br/>
und bitet si daz si uns verbern<br/>
mit strîte, op si des wellen gern:<br/>
und komt nâch mir in die stat.»<br/>
swaz er gebôt oder bat,<br/>
endehaft ez wart getân:<br/>
die Schotten muosen strîten lân.
</p>
<p>
dô kom gevaren Kaylet.<br/>
von dem kêrte Gahmuret:<br/>
wand er was sîner muomen suon:<br/>
waz solter im dô leides tuon?<br/>
der Spânôl rief im nâch genuoc.<br/>
ein strûz er ûf dem helme truoc:<br/>
gezimieret was der man,<br/>
als ich dâ von ze sagenne hân,<br/>
mit phelle wît unde lanc.<br/>
daz gevilde nâch dem helde klanc:<br/>
sîne schellen gâbn gedœne.<br/>
er bluome an mannes schœne!<br/>
sîn varwe an schœne hielt den strît,<br/>
unz an zwên die nâch im wuohsen sît,<br/>
Bêâcurs Lôtes kint<br/>
und Parzivâl, die dâ niht sint:<br/>
die wâren dennoch ungeborn,<br/>
und wurden sît für schœne erkorn.
</p>
<p>
Gaschier in mit dem zoume nam,<br/>
«iwer wilde wirt vil zam<br/>
(daz sag i'u ûf die triwe mîn),<br/>
bestêt ir den Anschevîn,<br/>
Der mîne sicherheit dort hât.<br/>
ir sult merken mînen rât,<br/>
und dar zuo, hêrre, mîne bete.<br/>
ich hân geheizen Gahmurete<br/>
daz ich iuch alle wende:<br/>
daz lobt ich sîner hende.<br/>
durch mich lât iwer streben sîn:<br/>
er tuot iu kraft an strîte schîn.»<br/>
dô sprach der künec Kaylet<br/>
«ist daz mîn neve Gahmuret<br/>
fil li roy Gandîn,<br/>
mit dem lâz ich mîn strîten sîn.<br/>
lât mirn zoum.» «in lâz ius niht,<br/>
ê daz mîn ouge alrêrst ersiht<br/>
iwer blôzez houbet.<br/>
daz mîne ist mir betoubet.»<br/>
den helm er im her ab dô bant.<br/>
Gahmuret mêr strîtes vant.
</p>
<p>
ez was wol mitter morgen dô.<br/>
die von der stat des wâren vrô,<br/>
die dise tjost ersâhen.<br/>
si begunden alle gâhen<br/>
an ir werlîchen letze.<br/>
er was vor in ein netze:<br/>
swaz drunder kom, daz was beslagen.<br/>
ein ander ors, sus hœre ich sagen,<br/>
dar ûf saz der werde:<br/>
daz flouc und ruorte d'erde,<br/>
gereht ze bêden sîten,<br/>
küen dâ man solt strîten,<br/>
Verhalden unde dræte.<br/>
waz er dar ûfe tæte?<br/>
des muoz ich im für ellen jehn.<br/>
er reit da in Môren mohten sehn,<br/>
aldâ die lâgen mit ir her,<br/>
westerhalp dort an dem mer.
</p>
<p>
ein fürste Razalîc dâ hiez.<br/>
deheinen tac daz nimmer liez<br/>
der rîcheste von Azagouc<br/>
(sîn geslehte im des niht louc,<br/>
von küneges frühte was sîn art),<br/>
der huop sich immer dannewart<br/>
durh tjostieren für die stat.<br/>
aldâ tet sîner krefte mat<br/>
der helt von Anschouwe.<br/>
daz klagte ein swarziu frouwe,<br/>
diu in hete dar gesant,<br/>
daz in dâ iemen überwant.<br/>
ein knappe bôt al sunder bete<br/>
sîme hêrren Gahmurete<br/>
ein sper, dem was der schaft ein rôr:<br/>
dâ mite stach er den Môr<br/>
hinderz ors ûfen griez:<br/>
(niht langer er in ligen liez)<br/>
dâ twanc in sicherheit sîn hant.<br/>
dô was daz urliuge gelant,<br/>
und im ein grôzer prîs geschehen.<br/>
Gahmuret begunde sehen<br/>
aht vanen sweimen gein der stat,<br/>
die er balde wenden bat<br/>
Den küenen sigelôsen man.<br/>
dar nâch gebôt er im dô sân<br/>
daz er kêrte nâch im în.<br/>
daz tet er: wan ez solt et sîn.<br/>
Gaschier sîn kumn ouch niht verbirt;<br/>
an dem innen wart der wirt<br/>
daz sîn gast was komen ûz.<br/>
daz er niht îsen als ein strûz<br/>
und starke vlinse verslant,<br/>
daz machte daz err niht envant.<br/>
sîn zorn begunde limmen<br/>
und als ein lewe brimmen.<br/>
dô brach er ûz sîn eigen hâr,<br/>
er sprach «nu sint mir mîniu jâr<br/>
nâch grôzer tumpheit bewant.<br/>
die gote heten mir gesant<br/>
einen küenen werden gast:<br/>
ist er verladen mit strîtes last,<br/>
sone mag ich nimmer werden wert.<br/>
waz touc mir schilt unde swert?<br/>
er sol mich schelten, swer michs mane.»<br/>
dô kêrter von den sînen dane,<br/>
gein der porte er vaste ruorte.<br/>
ein knappe im widerfuorte<br/>
ein schilt, ûzen und innen dran<br/>
gemâlt als ein durchstochen man,<br/>
geworht in Isenhartes lant.<br/>
ein helm er fuorte ouch in der hant,<br/>
unde ein swert daz Razalîc<br/>
durch ellen brâht in den wîc.<br/>
Dâ was er von gescheiden,<br/>
der küene swarze heiden.<br/>
des lop was virrec unde wît:<br/>
starb er âne toufen sît,<br/>
so erkenn sich über den degen balt,<br/>
der aller wunder hât gewalt.
</p>
<p>
dô der burcrâve daz ersach,<br/>
sô rehte liebe im nie geschach.<br/>
diu wâppen errkande,<br/>
hin ûz der porte er rande.<br/>
sînen gast sach er dort halden,<br/>
den jungen, niht den alden,<br/>
al gernde strîteclîcher tjost.<br/>
dô nam in Lachfilirost,<br/>
sîn wirt, und zôch in vaste widr.<br/>
ern stach tâ mêr decheinen nidr.
</p>
<p>
Lachfilirost schahtelakunt<br/>
sprach «hêrre, ir sult mir machen kunt,<br/>
hât betwungen iwer hant<br/>
Razalîgen? unser lant<br/>
ist kamphes sicher immer mêr.<br/>
der ist ob al den Môren hêr,<br/>
des getriwen Isenhartes man,<br/>
die uns den schaden hânt getân.<br/>
sich hât verendet unser nôt.<br/>
ein zornic got in daz gebôt.<br/>
dazs uns hie suohten mit ir her:<br/>
nu ist enschumphiert ir wer.»<br/>
Er fuort in în: daz was im leit.<br/>
diu küneginne im widerreit.<br/>
sînen zoum nam si mit ir hant,<br/>
si entstricte der fintâlen bant.<br/>
der wirt in muose lâzen.<br/>
sîne knappen niht vergâzen,<br/>
sine kêrten vaste ir hêrren nâch.<br/>
durch die stat man füeren sach<br/>
ir gast die küneginne wîs,<br/>
der dâ behalden het den prîs.<br/>
si erbeizt aldâ sis dûhte zît.<br/>
«wê wie getriwe ir knappen sît!<br/>
ir wænt verliesen disen man:<br/>
dem wirt ân iuch gemach getân.<br/>
nemt sîn ors unt füert ez hin:<br/>
sîn geselle ich hie bin.»
</p>
<p>
vil frouwen er dort ûfe vant.<br/>
entwâpent mit swarzer hant<br/>
wart er von der künegîn.<br/>
ein declachen zobelîn<br/>
und ein bette wol gehêret,<br/>
dar an im wart gemêret<br/>
ein heinlîchiu êre.<br/>
aldâ was niemen mêre:<br/>
die juncfrouwen giengen für<br/>
und sluzzen nâch in zuo die tür.<br/>
dô phlac diu küneginne<br/>
einer werden süezer minne,<br/>
und Gahmuret ir herzen trût.<br/>
ungelîch was doch ir zweier hût.<br/>
Si brâhten opfers vil ir goten,<br/>
die von der stat. waz wart geboten<br/>
dem küenen Razalîge,<br/>
dô er schiet von dem wîge?<br/>
daz leister durh triuwe:<br/>
doch wart sîn jâmer niuwe<br/>
nâch sîme hêrren Isenhart.<br/>
der burcrâve des innen wart,<br/>
daz er kom. dô wart ein schal:<br/>
dar kômn die fürsten über al<br/>
ûz der küngîn lant von Zazamanc:<br/>
die sageten im des prîses danc,<br/>
den er het aldâ bezalt.<br/>
ze rehter tjost het er gevalt<br/>
vier und zweinzec rîter nidr,<br/>
und zôch ir ors almeistic widr.<br/>
dâ wârn gevangen fürsten drî:<br/>
den reit manec rîter bî,<br/>
ze hove ûf den palas.<br/>
entslâfen unde enbizzen was,<br/>
unt wünneclîche gefeitet<br/>
mit kleidern wol bereitet<br/>
was des hôhsten wirtes lîp.<br/>
diu ê hiez magt, diu was nu wîp;<br/>
diu in her ûz fuorte an ir hant.<br/>
si sprach «mîn lîp und mîn lant<br/>
ist disem rîter undertân,<br/>
obez im vînde wellent lân.»
</p>
<p>
dô wart gevolget Gahmurete<br/>
einer höfschlîchen bete.<br/>
«gêt nâher, mîn hêr Razalîc:<br/>
ir sult küssen mîn wîp.<br/>
Als tuot ouch ir, hêr Gaschier.»<br/>
Hiutegêrn den Schotten fier<br/>
bat er si küssen an ir munt:<br/>
der was von sîner tjoste wunt.
</p>
<p>
er bat si alle sitzen,<br/>
al stênder sprach mit witzen<br/>
«ich sæhe och gerne den neven mîn,<br/>
möht ez mit sînen hulden sîn,<br/>
der in hie gevangen hât.<br/>
ine hâns von sippe decheinen rât,<br/>
ine müez in ledec machen.»<br/>
diu küngîn begunde lachen,<br/>
sie hiez balde nâch im springen.<br/>
dort her begunde dringen<br/>
der minneclîche bêâ kunt.<br/>
der was von rîterschefte wunt,<br/>
und hetz ouch dâ vil guot getân.<br/>
Gaschier der Oriman<br/>
in dar brâhte: er was kurtoys,<br/>
sîn vater was ein Franzoys,<br/>
er was Kayletes swester barn:<br/>
in wîbes dienster was gevarn:<br/>
er hiez Killirjacac,<br/>
aller manne schœne er widerwac.
</p>
<p>
Dô in Gahmuret gesach<br/>
(ir antlütze sippe jach:<br/>
diu wârn ein ander vil gelîch),<br/>
er bat die küneginne rîch<br/>
in küssen unde vâhen zir.<br/>
er sprach «nu ging ouch her ze mir.»<br/>
der wirt in kuste selbe dô:<br/>
si wârn ze sehen ein ander vrô.<br/>
Gahmuret sprach aber sân<br/>
«ôwê junc süezer man,<br/>
waz solte her dîn kranker lîp?<br/>
sag an, gebôt dir daz ein wîp?»<br/>
«die gebietent wênic, hêrre, mier.<br/>
mich hât mîn veter Gaschier<br/>
her brâht, er weiz wol selbe wie.<br/>
ich hân im tûsent rîter hie,<br/>
unt stên im dienestlîche bî.<br/>
ze Rôems in Normandî<br/>
kom ich zer samnunge:<br/>
ich brâht im helde junge,<br/>
ich fuor von Schampân durch in.<br/>
nu wil kunst unde sin<br/>
der schade an in kêren,<br/>
irn welt iuch selben êren.<br/>
gebietet ir, sô lât in mîn<br/>
geniezen, senftet sînen pîn.»
</p>
<p>
«den rât nim du vil gar zuo dier.<br/>
var du und mîn hêr Gaschier,<br/>
und bringet mir Kayleten her.»<br/>
dô wurben si des heldes ger,<br/>
si brâhten in durch sîne bete.<br/>
dô wart och er von Gahmurete<br/>
minneclîche enphangen,<br/>
und dicke umbevangen<br/>
von der küneginne rîch.<br/>
si kuste den degen minneclîch.<br/>
sie mohtez wol mit êren tuon:<br/>
er was ir mannes muomen suon<br/>
Und was von arde ein künic hêr.<br/>
der wirt sprach lachende mêr<br/>
«got weiz, hêr Kaylet,<br/>
ob ich iu næme Dôlet<br/>
und iwer lant ze Spâne,<br/>
durch den künec von Gascâne,<br/>
der iu dicke tuot mit zornes gir,<br/>
daz wære ein untriwe an mir:<br/>
wan ir sît mîner muomen kint.<br/>
die besten gar mit iu hie sint,<br/>
der rîterschefte herte:<br/>
wer twang iuch dirre verte?»
</p>
<p>
dô sprach der stolze degen junc<br/>
«mir gebôt mîn veter Schiltunc,<br/>
des tohter Vridebrant dâ hât,<br/>
daz ich im diende, ez wær sîn rât.<br/>
der hât von sîme wîbe<br/>
hie von mîn eines lîbe<br/>
sehs tûsent rîter wol bekant:<br/>
die tragent werlîche hant.<br/>
ich brâht ouch rîter mêr durch in:<br/>
der ist ein teil gescheiden hin.<br/>
hie wâren durch die Schotten<br/>
die werlîche rotten.<br/>
im kom von Gruonlanden<br/>
helde zen handen,<br/>
zwên künge mit grôzer kraft:<br/>
die vluot von der rîterschaft<br/>
si brâhten, unde manegen kiel:<br/>
ir rotte mir vil wol geviel.<br/>
hie was och Môrholt durch in:<br/>
des strît hât kraft unde sin.
</p>
<p>
Die sint nu hin gekêret:<br/>
swie mich mîn frouwe lêret,<br/>
als tuon ich mit den mînen.<br/>
mîn dienst sol ir erschînen:<br/>
dune darft mir dienstes danken niht,<br/>
wand es diu sippe sus vergiht.<br/>
die vrävelen helde sint nu dîn:<br/>
wærn sie getoufet sô die mîn,<br/>
und an der hiut nâch in getân,<br/>
sô wart gekrœnet nie kein man,<br/>
ern hete strîts von in genuoc.<br/>
mich wundert waz dich her vertruoc:<br/>
daz sag mir rehte, unde wie.»<br/>
«ich kom gestern, hiute bin ich hie<br/>
worden hêrre überz lant.<br/>
mich vienc diu künegîn mit ir hant:<br/>
dô wert ich mich mit minne.<br/>
sus rieten mir die sinne.»
</p>
<p>
«ich wæn dir hât dîn süeziu wer<br/>
betwungen beidenthalp diu her.»<br/>
«du meinst durch daz ich dir entran.<br/>
vaste riefe du mich an:<br/>
waz woltste an mir ertwingen?<br/>
lâ mich sus mit dir dingen.»<br/>
«da erkant ich niht des ankers dîn:<br/>
mîner muomen man Gandîn<br/>
hât in gefüeret selten ûz.»<br/>
«do rekante abr ich wol dînen strûz,<br/>
ame schilde ein sarapandratest:<br/>
dîn strûz stuont hôch sunder nest.
</p>
<p>
Ich sach an dînre gelegenheit,<br/>
dir was diu sicherheit vil leit,<br/>
die mir tâten zwêne man:<br/>
die hetenz dâ vil guot getân.»<br/>
«mir wære ouch lîhte alsam geschehen.<br/>
ich muoz des eime tiuvel jehen,<br/>
des fuor ich nimmer wirde vrô:<br/>
het er den prîs behalten sô<br/>
an vrävelen helden sô dîn lîp,<br/>
für zucker gæzen in diu wîp.»<br/>
«dîn munt mir lobs ze vil vergiht.»<br/>
«nein, in kan gesmeichen niht:<br/>
nim anderr mîner helfe war.»<br/>
si riefen Razalîge dar.
</p>
<p>
mit zühten sprach dô Kaylet<br/>
«iuch hât mîn neve Gahmuret<br/>
mit sîner hant gevangen.»<br/>
«hêr, daz ist ergangen.<br/>
ich hân den helt dâ für rekant,<br/>
daz im Azagouc daz lant<br/>
mit dienste nimmer wirt verspart,<br/>
sît unser hêrre Isenhart<br/>
aldâ niht krône solde tragen.<br/>
er wart in ir dienste erslagen,<br/>
diu nu ist iwers neven wîp.<br/>
umbe ir minne er gap den lîp:<br/>
daz hât mîn kus an si verkorn.<br/>
ich hân hêrren und den mâg verlorn.<br/>
wil nu iwer muomen suon<br/>
rîterlîche fuore tuon,<br/>
daz er uns wil ergetzen sîn,<br/>
sô valt ich im die hende mîn.<br/>
Sô hât er rîcheit unde prîs,<br/>
und al dâ mite Tankanîs<br/>
Isenharten gerbet hât,<br/>
der gebalsemt ime her dort stât.<br/>
alle tage ich sîne wunden sach,<br/>
sît im diz sper sîn herze brach.»
</p>
<p>
daz zôch er ûzem buosem sîn<br/>
an einer snüere sîdîn:<br/>
hin wider hiengz der degen snel<br/>
für sîne brust an blôzez fel.<br/>
«ez ist noch vil hôher tac.<br/>
wil mîn hêr Kyllirjacac<br/>
inz her werben als i'n bite,<br/>
sô rîtent im die fürsten mite.»<br/>
ein vingerlîn er sande dar.<br/>
die nâch der helle wârn gevar,<br/>
die kômen, swaz dâ fürsten was,<br/>
durch die stat ûf den palas.
</p>
<p>
dô lêch mit vanen hin sîn hant<br/>
von Azagouc der fürsten lant.<br/>
ieslîcher was sîns ortes geil:<br/>
doch beleip der bezzer teil<br/>
Gahmurete ir hêrren.<br/>
die selben wârn die êrren:<br/>
nâher drungen die von Zazamanc,<br/>
mit grôzer fuore, niht ze kranc.<br/>
si enphiengen, als ir frouwe hiez,<br/>
von im ir lant und des geniez,<br/>
als ieslîchen an gezôch.<br/>
diu armuot ir hêrren flôch.<br/>
dô hete Prôtyzilas,<br/>
der von arde ein fürste was,<br/>
lâzen ein herzentuom:<br/>
daz lêch er dem der manegen ruom<br/>
mit sîner hant bejagete<br/>
(gein strîter nie verzagete):<br/>
Lahfilirost schahtelacunt<br/>
nam ez mit vanen sâ zestunt.
</p>
<p>
Von Azagouc die fürsten hêr<br/>
nâmen den Schotten Hiutegêr<br/>
und Gaschiern den Orman,<br/>
si giengen für ir hêrren sân:<br/>
der liez si ledic umb ir bete.<br/>
des dancten si dô Gahmurete.<br/>
Hiutegêr den Schotten<br/>
si bâten sunder spotten<br/>
«lât mîme hêrren daz gezelt<br/>
hie umb âventiure gelt.<br/>
ez zuct uns Isenhartes lebn,<br/>
daz Fridebrande wart gegebn<br/>
diu zierde unsers landes:<br/>
sîn freude diu stuont phandes,<br/>
er stêt hie selbe ouch ame rê.<br/>
unvergolten dienst im tet ze wê.»<br/>
ûf erde niht sô guotes was,<br/>
der helm, von arde ein adamas<br/>
dicke unde herte,<br/>
ame strîte ein guot geverte.<br/>
dô lobte Hiutegêres hant,<br/>
swenner kœme in sînes hêrren lant,<br/>
daz erz wolde erwerben gar<br/>
und senden wider wol gevar.
</p>
<p>
daz teter unbetwungen.<br/>
nâch urloube drungen<br/>
zem künege swaz dâ fürsten was:<br/>
dô rûmten si den palas.<br/>
swie verwüestet wær sîn lant,<br/>
doch kunde Gahmuretes hant<br/>
swenken sölher gâbe solt<br/>
als al die boume trüegen golt.<br/>
Er teilte grôze gâbe.<br/>
sîne man, sîne mâge<br/>
nâmen von im des heldes guot:<br/>
daz was der küneginne muot.
</p>
<p>
der brûtloufte hôhgezît<br/>
hete dâ vor manegen grôzen strît:<br/>
die wurden sus ze suone brâht.<br/>
ine hân mirs selbe niht erdâht:<br/>
man sagete mir daz Isenhart<br/>
küneclîche bestatet wart.<br/>
daz tâten dien erkanden.<br/>
den zins von sînen landen,<br/>
swaz der gelten moht ein jâr,<br/>
den selben liezen si dâ gar:<br/>
daz tâten se umb ir selber muot.<br/>
Gahmuret daz grôze guot<br/>
sîn volc hiez behalden:<br/>
die muosens sunder walden.
</p>
<p>
smorgens vor der veste<br/>
rûmdenz gar die geste.<br/>
sich schieden die dâ wâren,<br/>
und fuorten manege bâren.<br/>
daz velt herberge stuont al blôz,<br/>
wan ein gezelt, daz was vil grôz.<br/>
daz hiez der künec ze schiffe tragn:<br/>
dô begunderm volke sagn,<br/>
er woldez füern in Azagouc:<br/>
mit der rede er si betrouc.
</p>
<p>
dâ was der stolze küene man,<br/>
unz er sich vaste senen began.<br/>
daz er niht rîterschefte vant,<br/>
des was sîn freude sorgen phant.<br/>
Doch was im daz swarze wîp<br/>
lieber dan sîn selbes lîp.<br/>
ez enwart nie wîp geschicket baz:<br/>
der frouwen herze nie vergaz,<br/>
im enfüere ein werdiu volge mite,<br/>
an rehter kiusche wîplich site.
</p>
<p>
von Sibilje ûzer stat<br/>
was geborn den er dâ bat<br/>
dan kêrens zeiner wîle.<br/>
der het in manege mîle<br/>
dâ vor gefuort: er brâht in dar.<br/>
er was niht als ein Môr gevar.<br/>
der marnære wîse<br/>
sprach «ir sultz helen lîse<br/>
vor den die tragent das swarze vel.<br/>
mîne kocken sint sô snel,<br/>
sine mugen uns niht genâhen.<br/>
wir sulen von hinnen gâhen.»<br/>
sîn golt hiez er ze schiffe tragn.<br/>
nu muoz ich iu von scheiden sagn.<br/>
die naht fuor dan der werde man:<br/>
daz wart verholne getân.<br/>
dô er entran dem wîbe,<br/>
dô hete si in ir lîbe<br/>
zwelf wochen lebendic ein kint.<br/>
vaste ment in dan der wint.
</p>
<p>
diu frouwe in ir biutel vant<br/>
einen brief, den schreib ir mannes hant.<br/>
en franzoys, daz si kunde,<br/>
diu schrift ir sagen begunde<br/>
«Hie enbiutet liep ein ander liep.<br/>
ich pin dirre verte ein diep:<br/>
die muose ich dir durch jâmer steln.<br/>
frouwe, in mac dich niht verheln,<br/>
wær dîn ordn in mîner ê,<br/>
sô wær mir immer nâch dir wê:<br/>
und hân doch immer nâch dir pîn.<br/>
werde unser zweier kindelîn<br/>
anme antlütze einem man gelîch,<br/>
deiswâr der wirt ellens rîch.<br/>
erst erborn von Anschouwe.<br/>
diu minne wirt sîn frouwe:<br/>
sô wirt ab er an strîte ein schûr,<br/>
den vînden herter nâchgebûr.<br/>
wizzen sol der sun mîn,<br/>
sîn an der hiez Gandîn:<br/>
der lac an rîterschefte tôt.<br/>
des vater leit die selben nôt:<br/>
der was geheizen Addanz:<br/>
sîn schilt beleip vil selten ganz.<br/>
der was von arde ein Bertûn:<br/>
er und Utepandragûn<br/>
wâren zweier bruoder kint,<br/>
die bêde alhie geschriben sint.<br/>
daz was einer, Lazaliez:<br/>
Brickus der ander hiez.<br/>
der zweier vatr hiez Mazadân.<br/>
den fuort ein feie in Feimurgân:<br/>
diu hiez Terdelaschoye:<br/>
er was ir herzen boye.<br/>
von in zwein kom geslehte mîn,<br/>
daz immer mêr gît liehten schîn.<br/>
ieslîcher sider krône truoc,<br/>
und heten werdekeit genuoc.<br/>
frouwe, wiltu toufen dich,<br/>
du maht ouch noch erwerben mich.»<br/>
Des engerte se keinen wandel niht.<br/>
«ôwê wie balde daz geschiht!<br/>
wil er wider wenden,<br/>
schiere sol ichz enden.<br/>
wem hât sîn manlîchiu zuht<br/>
hie lâzen sîner minne fruht?<br/>
ôwê lieplîch geselleschaft,<br/>
sol mir nu riwe mit ir kraft<br/>
immer twingen mînen lîp!<br/>
sîme gote ze êren,» sprach daz wîp,<br/>
«ich mich gerne toufen solte<br/>
unde leben swie er wolte.»<br/>
der jâmer gap ir herzen wîc.<br/>
ir freude vant den dürren zwîc,<br/>
als noch diu turteltûbe tuot.<br/>
diu het ie denselben muot:<br/>
swenne ir an trûtscheft gebrast,<br/>
ir triwe kôs den dürren ast.
</p>
<p>
diu frouwe an rehter zît genas<br/>
eins suns, der zweier varwe was,<br/>
an dem got wunders wart enein:<br/>
wîz und swarzer varwe er schein.<br/>
diu küngîn kust in sunder twâl<br/>
vil dicke an sîniu blanken mâl.<br/>
diu muoter hiez ir kindelîn<br/>
Feirefîz Anschevîn.<br/>
der wart ein waltswende:<br/>
die tjoste sîner hende<br/>
manec sper zebrâchen,<br/>
die schilde dürkel stâchen.<br/>
Als ein agelster wart gevar<br/>
sîn hâr und och sîn vel vil gar.
</p>
<p>
nu wasez ouch über des jâres zil,<br/>
daz Gahmuret geprîset vil<br/>
was worden dâ ze Zazamanc:<br/>
sîn hant dâ sigenunft erranc.<br/>
dennoch swebter ûf dem sê:<br/>
die snellen winde im tâten wê.<br/>
einn sîdîn segel saher roten:<br/>
den truoc ein kocke, und ouch die boten,<br/>
die von Schotten Vridebrant<br/>
vroun Belakânen hete gesant.<br/>
er bat si daz se ûf in verkür,<br/>
swer den mâg durch si verlür<br/>
daz si von im gesuochet was.<br/>
dô fuorten si den adamas,<br/>
ein swert, einn halsperc und zwuo hosen.<br/>
hie mugt ir grôz wunder losen,<br/>
daz im der kocke widerfuor,<br/>
als mir diu âventiure swuor.<br/>
si gâbenz im: dô lobt ouch er,<br/>
sîn munt der botschefte ein wer<br/>
wurde, swenner kœme zir.<br/>
si schieden sich. man sagte mir,<br/>
daz mer in truoc in eine habe:<br/>
ze Sibilje kêrter drabe.<br/>
mit golde galt der küene man<br/>
sînem marnære sân<br/>
harte wol sîn arbeit.<br/>
si schieden sich: daz was dem leit.<br/>
<h2>Buch II</h2>
</p>
<p>
nâch dem kêrt er ze Dôlet.<br/>
der was nâh rîterschefte gevarn,<br/>
dâ man niht schilde dorfte sparn.<br/>
dô hiez ouch er bereiten sich<br/>
(sus wert diu âventiure mich)<br/>
mit speren wol gemâlen<br/>
mit grüenen zindâlen:<br/>
ieslîchez hete ein banier,<br/>
drî härmîn anker dran sô fier<br/>
daz man ir jach für rîcheit.<br/>
si wâren lang unde breit,<br/>
und reichten vaste unz ûf die hant,<br/>
sô mans zem spers îser bant<br/>
dâ niderhalp ein spanne.<br/>
der wart dem küenen manne<br/>
hundert dâ bereitet<br/>
und wol hin nâch geleitet<br/>
von sînes neven liuten.<br/>
êren unde triuten<br/>
kunden sin mit werdekeit.<br/>
daz was ir hêrren niht ze leit.
</p>
<p>
er streich, in weiz wie lange, nâch,<br/>
unzer geste herberge ersach<br/>
ime lande ze Wâleis.<br/>
dâ was geslagen für Kanvoleis<br/>
manc poulûn ûf die plâne.<br/>
ine sagez iu niht nâch wâne:<br/>
Gebiet ir, sô ist ez wâr.<br/>
sîn volc hiez er ûf halden gar:<br/>
der hêrre sande vor hin în<br/>
den kluogen meisterknappen sîn.<br/>
der wolde, als in sîn hêrre bat,<br/>
herberge nemen in der stat.<br/>
dô was im snellîchen gâch:<br/>
man zôch im soumære nâch.
</p>
<p>
sîn ouge ninder hûs dâ sach,<br/>
schilde wærn sîn ander dach,<br/>
und die wende gar behangen<br/>
mit spern al umbevangen.<br/>
diu künegîn von Wâleis<br/>
gesprochen hete ze Kanvoleis<br/>
einen turney alsô gezilt,<br/>
dês manegen zagen noch bevilt<br/>
swa er dem gelîche werben siht:<br/>
von sîner hant es niht geschiht.<br/>
si was ein maget, niht ein wîp,<br/>
und bôt zwei lant unde ir lîp<br/>
swer dâ den prîs bezalte.<br/>
diz mære manegen valte<br/>
hinderz ors ûf den sâmen.<br/>
die solch gevelle nâmen,<br/>
ir schanze wart gein flust gesagt.<br/>
des phlâgen helde unverzagt,<br/>
si tâten rîters ellen schîn.<br/>
mit hurteclîcher rabbîn<br/>
wart dâ manc ors ersprenget<br/>
und swerte vil erklenget.
</p>
<p>
Ein schifprücke ûf einem plân<br/>
gieng übr einen wazzers trân,<br/>
mit einem tor beslozzen.<br/>
der knappe unverdrozzen<br/>
tetez ûf, als im ze muote was.<br/>
dar ob stuont der palas:<br/>
ouch saz diu küneginne<br/>
zen venstern dar inne<br/>
mit maneger werden frouwen.<br/>
die begunden schouwen,<br/>
waz dise knappen tâten.<br/>
die heten sich berâten<br/>
und sluogen ûf ein gezelt.<br/>
umb unvergolten minnen gelt<br/>
wart ez ein künec âne:<br/>
des twang in Belacâne.
</p>
<p>
mit arbeit wart ûf geslagn<br/>
daz drîzec soumær muosen tragn,<br/>
ein gezelt: daz zeigte rîcheit.<br/>
ouch was der plân wol sô breit,<br/>
daz sich die snüere stracten dran.<br/>
Gahmuret der werde man<br/>
die selben zît dort ûze enbeiz.<br/>
dar nâch er sich mit vlîze vleiz,<br/>
wier höfslîche kœme geritn.<br/>
des enwart niht langer dô gebitn,<br/>
sîne knappen an den stunden<br/>
sîniu sper ze samne bunden,<br/>
ieslîcher fünviu an ein bant:<br/>
daz sehste fuorter an der hant<br/>
Mit einer baniere.<br/>
sus kom gevarn der fiere.
</p>
<p>
vor der küngîn wart vernomn<br/>
daz ein gast dâ solte komn<br/>
ûz verrem lande,<br/>
den niemen dâ rekande.<br/>
«sîn volc daz ist kurtoys,<br/>
beidiu heidensch und franzoys:<br/>
etslîcher mag ein Anschevîn<br/>
mit sîner sprâche iedoch wol sîn.<br/>
ir muot ist stolz, ir wât ist clâr,<br/>
wol gesniten al für wâr.<br/>
ich was sînen knappen bî:<br/>
die sint vor missewende frî:<br/>
sie jehent, swer habe geruoche,<br/>
op der ir hêrren suoche,<br/>
den scheid er von swære.<br/>
von im vrâgt ich der mære:<br/>
dô sageten si mir sunder wanc,<br/>
ez wære der künec von Zazamanc.»
</p>
<p>
disiu mær sagt ir ein garzûn.<br/>
«âvoy welch ein poulûn!<br/>
iwer krône und iwer lant<br/>
wærn derfür niht halbez phant.»<br/>
«dune darft mirz sô loben niht.<br/>
mîn munt hin wider dir des giht,<br/>
ez mac wol sîn eins werden man,<br/>
der niht mit armüete kan.»<br/>
alsus sprach diu künegîn.<br/>
«wê wan kumt er et selbe drîn?»
</p>
<p>
Den garzûn si des vrâgen bat.<br/>
höfslîchen durch die stat<br/>
der helt begunde trecken,<br/>
die slâfenden wecken.<br/>
vil schilde sach er schînen.<br/>
die hellen pusînen<br/>
mit krache vor im gâben dôz.<br/>
von würfen und mit slegen grôz<br/>
zwên tambûre gâben schal:<br/>
der galm übr al die stat erhal.<br/>
der dôn iedoch gemischet wart<br/>
mit floytieren an der vart:<br/>
ein reisenote si bliesen.<br/>
nu sulen wir niht verliesen,<br/>
wie ir hêrre komen sî:<br/>
dem riten videlære bî.
</p>
<p>
dô leite der degen wert<br/>
ein bein für sich ûfez phert,<br/>
zwên stivâl über blôziu bein.<br/>
sîn munt als ein rubîn schein<br/>
von rœte als ober brünne:<br/>
der was dicke und niht ze dünne.<br/>
sîn lîp was allenthalben clâr.<br/>
lieht reideloht was im sîn hâr,<br/>
swâ manz vor dem huote sach:<br/>
der was ein tiwer houbetdach.<br/>
grüene samît was der mandel sîn:<br/>
ein zobel dâ vor gap swarzen schîn,<br/>
ob einem hemde daz was planc.<br/>
von schouwen wart dâ grôz gedranc.
</p>
<p>
Vil dicke aldâ gevrâget wart,<br/>
wer wære der ritter âne bart,<br/>
der fuorte alsölhe rîcheit.<br/>
vil schiere wart daz mære breit:<br/>
si sagetenz in für unbetrogn.<br/>
do begundens an die brüke zogn,<br/>
ander volc und ouch die sîne.<br/>
von dem liehten schîne,<br/>
der von der künegîn erschein,<br/>
derzuct im neben sich sîn bein:<br/>
ûf rihte sich der degen wert,<br/>
als ein vederspil, daz gert.<br/>
diu herberge dûht in guot.<br/>
alsô stuont des heldes muot:<br/>
si dolt ouch wol, diu wirtîn,<br/>
von Wâleis diu künegîn.
</p>
<p>
dô vriesch der künec von Spâne,<br/>
daz ûf der Lêôplâne<br/>
stüend ein gezelt, daz Gahmurete<br/>
durch des küenen Razalîges bete<br/>
beleip vor Pâtelamunt.<br/>
daz tet im ein rîter kunt.<br/>
dô fuor er springende als ein tier,<br/>
er was der freuden soldier.<br/>
der selbe rîter aber sprach<br/>
«iwer muomen sun ich sach<br/>
kumende als er ie was fier.<br/>
ez sint hundert banier<br/>
zuo eime schilde ûf grüene velt<br/>
gestôzen für sîn hôch gezelt:<br/>
die sint ouch alle grüene.<br/>
ouch hât der helt küene<br/>
Drî härmîn anker lieht gemâl<br/>
ûf ieslîchen zindâl.»<br/>
«ist er gezimieret hie?<br/>
âvoy sô sol man schouwen wie<br/>
sîn lîp den poinder irret.<br/>
wie erz mit hurte wirret!<br/>
der stolze künec Hardîz<br/>
hât mit zorne sînen vlîz<br/>
nu lange vaste an mich gewant:<br/>
den sol hie Gahmuretes hant<br/>
mit sîner tjoste neigen.<br/>
mîn sælde ist niht der veigen.»
</p>
<p>
sîne boten santer sân<br/>
dâ Gaschier der Oriman<br/>
mit grôzer mässenîe lac,<br/>
unt der liehte Killirjakac:<br/>
die wâren dâ durch sîne bete.<br/>
zem poulûn si mit Kailete<br/>
fuoren mit geselleschaft.<br/>
do enphiengen si durh liebe kraft<br/>
den werden künec von Zazamanc.<br/>
si dûht ein beiten gar ze lanc<br/>
daz sin niht ê gesâhen;<br/>
des si mit triwen jâhen.<br/>
dô frâgter si der mære,<br/>
wer dâ ritter wære.
</p>
<p>
dô sprach sîner muomen kint<br/>
«ûz verrem lande hie sint<br/>
ritter die diu minne jagt,<br/>
vil küener helde unverzagt.
</p>
<p>
Hie hât mangen Bertûn<br/>
roys Utrepandragûn.<br/>
ein mære in stichet als ein dorn,<br/>
daz er sîn wîp hât verlorn,<br/>
diu Artûses muoter was.<br/>
ein phaffe der wol zouber las,<br/>
mit dem diu frouwe ist hin gewant:<br/>
dem ist Artûs nâch gerant.<br/>
ez ist nu ime dritten jâr,<br/>
daz er sun und wîp verlôs für wâr.<br/>
hie ist och sîner tohter man,<br/>
der wol mit rîterschefte kan,<br/>
Lôt von Norwæge,<br/>
gein valscheit der træge<br/>
und der snelle gein dem prîse,<br/>
der küene degen wîse.<br/>
hie ist och Gâwân, des suon,<br/>
sô kranc daz er niht mac getuon<br/>
rîterschaft enkeine.<br/>
er was bî mir, der kleine:<br/>
er sprichet, möhter einen schaft<br/>
zebrechen, trôst in des sîn kraft,<br/>
er tæte gerne rîters tât.<br/>
wie fruos sîn ger begunnen hât!<br/>
hie hât der künec von Patrigalt<br/>
von speren einen ganzen walt.<br/>
des fuore ist da engein gar ein wint,<br/>
wan die von Portegâl hie sint.<br/>
die heizen wir die vrechen:<br/>
si wellnt durch schilde stechen.<br/>
Hie hânt die Provenzâle<br/>
schilde wol gemâle.<br/>
hie sint die Wâleise,<br/>
daz si behabent ir reise<br/>
durch den poinder swâ sis gernt:<br/>
von der kraft ir landes si des wernt.<br/>
hie ist manc ritter durch diu wîp,<br/>
des niht erkennen mac mîn lîp.<br/>
al die ich hie benennet hân,<br/>
wir lign mit wârheit sunder wân<br/>
mit grôzer fuore in der stat,<br/>
als uns diu küneginne bat.
</p>
<p>
ich sage dir wer ze velde ligt,<br/>
die unser wer vil ringe wigt.<br/>
der werde künec von Ascalûn,<br/>
unt der stolze künec von Arragûn,<br/>
Cidegast von Lôgroys,<br/>
unt der künec von Punturtoys:<br/>
der heizet Brandelidelîn.<br/>
da ist ouch der küene Lehelîn.<br/>
da ist Môrholt von Yrlant:<br/>
der brichet ab uns gæbiu phant.<br/>
dâ ligent ûf dem plâne<br/>
die stolzen Alemâne:<br/>
der herzoge von Brâbant<br/>
ist gestrichen in diz lant<br/>
durch den künec Hardîzen.<br/>
sîne swester Alîzen<br/>
gap im der künec von Gascôn:<br/>
sîn dienst hât vor enphangen lôn.
</p>
<p>
Die sint mit zorne hie gein mir.<br/>
nu sol ich wol getrûwen dir.<br/>
gedenke an die sippe dîn.<br/>
durch rehte liebe warte mîn.»
</p>
<p>
dô sprach der künec von Zazamanc<br/>
«dune darft mir wizzen keinen danc,<br/>
swaz dir mîn dienst hie zêren tuot.<br/>
wir sulen haben einen muot.<br/>
stêt dîn strûz noch sunder nest?<br/>
du solt dîn sarapandratest<br/>
gein sînem halben grîfen tragn.<br/>
mîn anker vaste wirt geslagn<br/>
durch lenden in sîns poinders hurt:<br/>
er muoz selbe suochen furt<br/>
hinderm ors ûfme grieze.<br/>
der uns zein ander lieze,<br/>
ich valt in, odr er valte mich:<br/>
des wer ich an den triwen dich.»
</p>
<p>
Kaylet ze herbergen reit<br/>
mit grôzen freuden sunder leit.<br/>
sich huob ein krîieren<br/>
vor zwein helden fieren:<br/>
von Poytouwe Schyolarz<br/>
und Gurnemanz de Grâharz<br/>
die tjostierten ûf dem plân.<br/>
sich huop diu vesperîe sân.<br/>
hie riten sehse, dort wol drî:<br/>
den fuor vil lîhte ein tropel bî.<br/>
si begunden rehte rîters tât:<br/>
des enwas et dô dechein rât.
</p>
<p>
Ez was dennoch wol mitter tac:<br/>
der hêrre in sîme gezelte lac.<br/>
dô vriesch der künec von Zazamanc<br/>
daz die poynder wît unde lanc<br/>
wârn ze velde worden<br/>
al nâch rîters orden.<br/>
er huob och sich des endes dar<br/>
mit maneger banier lieht gevar.<br/>
ern kêrt sich niht an gâhez schehen:<br/>
müezeclîche er wolde ersehen<br/>
wiez ze bêder sît dâ wær getân.<br/>
sînen tepich leit man ûf den plân,<br/>
dâ sich die pônder wurren<br/>
unt diu ors von stichen kurren.<br/>
von knappen was umb in ein rinc,<br/>
dâ bî von swerten klingâ klinc.<br/>
wie si nâch prîse rungen,<br/>
der klingen alsus klungen!<br/>
von spern was grôz krachen dâ.<br/>
ern dorfte niemen vrâgen wâ.<br/>
poynder wârn sîn wende:<br/>
die worhten rîters hende.
</p>
<p>
diu rîterschaft sô nâhe was,<br/>
daz die frouwen ab dem palas<br/>
wol sâhn der helde arbeit.<br/>
doch was der küneginne leit<br/>
daz sich der künec von Zazamanc<br/>
dâ mit den andern niht endranc.<br/>
si sprach «wê war ist er komn,<br/>
von dem ich wunder hân vernomn?»
</p>
<p>
Nu was ouch rois de Franze tôt,<br/>
des wîp in dicke in grôze nôt<br/>
brâhte mit ir minne:<br/>
diu werde küneginne<br/>
hete aldar nâch im gesant,<br/>
ob er noch wider in daz lant<br/>
wær komen von der heidenschaft.<br/>
des twanc si grôzer liebe kraft.
</p>
<p>
Ez wart dâ harte guot getân<br/>
von manegem küenem armman,<br/>
die doch der hœhe gerten niht,<br/>
des der küngîn zil vergiht,<br/>
ir lîbes unde ir lande:<br/>
si gerten anderr phande.
</p>
<p>
nu was och Gahmuretes lîp<br/>
in harnasche, dâ sîn wîp<br/>
wart einer suone bî gemant;<br/>
daz ir von Schotten Vridebrant<br/>
ze gebe sande für ir schaden:<br/>
mit strîte heter si verladen.<br/>
ûf erde niht sô guotes was.<br/>
dô schouwet er den adamas:<br/>
daz was ein helm. dar ûf man bant<br/>
einen anker, dâ man inne vant<br/>
verwieret edel gesteine,<br/>
grôz, niht ze kleine:<br/>
daz was iedoch ein swærer last.<br/>
gezimieret wart der gast.
</p>
<p>
wie sîn schilt gehêret sî?<br/>
mit golde von Arâbî<br/>
ein tiweriu bukel drûf geslagn,<br/>
swære, die er muose tragn.<br/>
diu gap von rœte alsolhez prehen,<br/>
daz man sich drinne mohte ersehen.<br/>
ein zobelîn anker drunde.<br/>
mir selben ich wol gunde<br/>
des er het an den lîp gegert:<br/>
wand ez was maneger marke wert.
</p>
<p>
Sîn wâpenroc was harte wît:<br/>
ich wæne kein sô guoten sît<br/>
ie man ze strîte fuorte;<br/>
des lenge den teppech ruorte.<br/>
ob i'n geprüeven künne,<br/>
er schein als ob hie brünne<br/>
bî der naht ein queckez fiwer.<br/>
verblichen varwe was im tiwer:<br/>
sîn glast die blicke niht vermeit:<br/>
ein bœsez oug sich dran versneit.<br/>
mit golde er gebildet was,<br/>
daz zer muntâne an Kaukasas<br/>
ab einem velse zarten<br/>
grîfen klâ, diez dâ bewarten<br/>
und ez noch hiute aldâ bewarent.<br/>
von Arâbî liute varent:<br/>
die erwerbent ez mit listen dâ<br/>
(sô tiwerz ist ninder anderswâ)<br/>
und bringentz wider zArâbî,<br/>
dâ man diu grüenen achmardî<br/>
wurket und die phellel rîch.<br/>
ander wât ist der vil ungelîch.<br/>
den schilt nam er ze halse sân.<br/>
hie stuont ein ors vil wol getân,<br/>
gewâpent vaste unz ûf den huof,<br/>
hie garzûne ruofâ ruof.<br/>
sîn lîp spranc drûf, wand erz dâ vant.<br/>
vil starker sper des heldes hant<br/>
mit hurte verswande:<br/>
die poynder er zetrande,<br/>
immer durch, anderthalben ûz.<br/>
dem anker volgete nâch der strûz.
</p>
<p>
Gahmuret stach hinderz ors<br/>
Poytwîn de Prienlascors<br/>
und anders manegen werden man,<br/>
an den er sicherheit gewan.<br/>
swaz dâ gekriuzter ritter reit,<br/>
die genuzzen sheldes arbeit:<br/>
diu gewunnen ors diu gaber in:<br/>
an im lag ir grôz gewin.
</p>
<p>
gelîcher baniere<br/>
man gein im fuorte viere<br/>
(küene rotten riten drunde:<br/>
ir hêrre strîten kunde),<br/>
an ieslîcher eins grîfen zagel.<br/>
daz hinder teil was ouch ein hagel<br/>
an rîterschaft: des wâren die.<br/>
daz vorder teil des grîfen hie<br/>
der künec von Gascône truoc<br/>
ûfme schilt, ein rîter kluoc.<br/>
gezimieret was sîn lîp<br/>
sô wol geprüeven kunnen wîp.<br/>
er nam sich vor den andern ûz,<br/>
do'r ûfem helme ersach den strûz.<br/>
der anker kom doch vor an in.<br/>
dô stach in hinderz ors dort hin<br/>
der werde künec von Zazamanc,<br/>
und vieng in. dâ was grôz gedranc,<br/>
hôhe fürhe sleht getennet,<br/>
mit swerten vil gekemmet.<br/>
Dâ wart verswendet der walt<br/>
und manec ritter ab gevalt.<br/>
si wunden sich (sus hôrt ich sagn)<br/>
hindenort, dâ hielden zagn.
</p>
<p>
der strît was wol sô nâhen,<br/>
daz gar die frouwen sâhen<br/>
wer dâ bî prîse solde sîn.<br/>
der minnen gernde Rîwalîn,<br/>
von des sper snîte ein niwe leis:<br/>
daz was der künec von Lohneis:<br/>
sîne hurte gâben kraches schal.<br/>
Môrholt in einen rîter stal,<br/>
ûzem satel ern für sich huop<br/>
(daz was ein ungefüeger uop):<br/>
der hiez Killirjacac.<br/>
von dem het der künec Lac<br/>
dâ vor enphangen solhen solt,<br/>
den der vallende an der erde holt:<br/>
er hetez dâ vil guot getân.<br/>
dô luste disen starken man<br/>
daz er in twunge sunder swert:<br/>
alsus vienc er den degen wert.
</p>
<p>
hinderz ors stach Kayletes hant<br/>
den herzogn von Brâbant:<br/>
der fürste hiez Lambekîn.<br/>
waz dô tæten die sîn?<br/>
die beschutten in mit swerten:<br/>
die helde strîtes gerten.
</p>
<p>
Dô stach der künec von Arragûn<br/>
den alten Utepandragûn<br/>
hinderz ors ûf die plâne,<br/>
den künec von Bertâne.<br/>
ez stuont dâ bluomen vil umb in.<br/>
wê wie gefüege ich doch pin,<br/>
daz ich den werden Berteneis<br/>
sô schône lege für Kanvoleis,<br/>
dâ nie getrat vilânes fuoz<br/>
(ob ichz iu rehte sagen muoz)<br/>
noch lîhte nimmer dâ geschiht.<br/>
ern dorfte sîn besezzen niht<br/>
ûfem ors aldâ er saz.<br/>
niht langer man sîn dô vergaz,<br/>
in beschutten die ob im dâ striten.<br/>
dâ wart grôz hurten niht vermiten.
</p>
<p>
dô kom der künec von Punturteis.<br/>
der wart alhie vor Kanvoleis<br/>
gevellet ûf sîns orses slâ,<br/>
daz er derhinder lac aldâ.<br/>
daz tet der stolze Gahmuret.<br/>
wetâ hêrre, wetâ wet!<br/>
mit strîte funden si geweten.<br/>
sîner muomen sun Kayleten<br/>
den viengen Punturteise.<br/>
dâ wart vil rûch diu reise.<br/>
do der künec Brandelidelîn<br/>
wart gezucket von den sîn,<br/>
Einen andern künec si viengen.<br/>
dâ liefen unde giengen<br/>
manc werder man in îsenwât:<br/>
den wart dâ gâlûnt ir brât<br/>
mit treten und mit kiulen.<br/>
ir vel truoc swarze biulen:<br/>
die helde gehiure<br/>
derwurben quaschiure.
</p>
<p>
ine sagez iu niht für wæhe:<br/>
dâ was diu ruowe smæhe.<br/>
die werden twanc diu minne dar,<br/>
manegen schilt wol gevar,<br/>
und manegen gezimierten helm:<br/>
des dach was worden dâ der melm.<br/>
daz velt etswâ geblüemet was,<br/>
dâ stuont al kurz grüene gras:<br/>
dâ vielen ûf die werden man,<br/>
den diu êre en teil was getân.<br/>
mîn gir kan sölher wünsche doln,<br/>
daz et ich besæze ûf dem voln.
</p>
<p>
dô reit der künec von Zazamanc<br/>
hin dan dâ in niemen dranc,<br/>
nâch eim orse daz geruowet was.<br/>
man bant von im den adamas,<br/>
niwan durch des windes luft,<br/>
und anders durch decheinen guft.<br/>
man stroufte im ab sîn härsenier:<br/>
sîn munt was rôt unde fier.<br/>
Ein wîp diech ê genennet hân,<br/>
hie kom ein ir kappelân<br/>
und kleiner junchêrren dri:<br/>
den riten starke knappen bî,<br/>
zwên soumær giengen an ir hant.<br/>
die boten hete dar gesant<br/>
diu küneginne Ampflîse.<br/>
ir kappelân was wîse,<br/>
vil schiere bekanter disen man,<br/>
en franzois er in gruozte sân.<br/>
«bien sei venûz, bêâs sir,<br/>
mîner frouwen unde mir.<br/>
daz ist rêgîn de Franze:<br/>
die rüeret dîner minnen lanze.»<br/>
einen brief gaber im in die hant,<br/>
dar an der hêrre grüezen vant,<br/>
unde ein kleine vingerlîn:<br/>
daz solt ein wârgeleite sîn,<br/>
wan daz enphienc sîn frouwe<br/>
von dem von Anschouwe.<br/>
er neic, dô er die schrift ersach.<br/>
welt ir nu hœren wie diu sprach?
</p>
<p>
«dir enbiutet minne unde gruoz<br/>
mîn lîp, dem nie wart kumbers buoz<br/>
sît ich dîner minne enphant.<br/>
dîn minne ist slôz unde bant<br/>
mîns herzen unt des fröude.<br/>
dîn minne tuot mich töude.<br/>
sol mir dîn minne verren,<br/>
sô muoz mir minne werren.<br/>
Kum wider, und nim von mîner hant<br/>
krône, zepter unde ein lant.<br/>
daz ist mich an erstorben:<br/>
daz hât dîn minne erworben.<br/>
hab dir ouch ze soldiment<br/>
dise rîchen prîsent<br/>
in den vier soumschrîn.<br/>
du solt ouch mîn ritter sîn<br/>
ime lande ze Wâleis<br/>
vor der houbtstat ze Kanvoleis.<br/>
ine ruoche obez diu küngin siht:<br/>
ez mac mir vil geschaden niht.<br/>
ich bin schœner unde rîcher,<br/>
unde kan och minneclîcher<br/>
minne enphâhn und minne gebn.<br/>
wiltu nâch werder minne lebn,<br/>
sô hab dir mîne krône<br/>
nâch minne ze lône.»
</p>
<p>
an disem brieve er niht mêr vant.<br/>
sîn härsnier eins knappen hant<br/>
wider ûf sîn houbet zôch.<br/>
Gahmureten trûren flôch.<br/>
man bant im ûf den adamas,<br/>
der dicke unde herte was:<br/>
er wolt sich arbeiten.<br/>
die boten hiez er leiten<br/>
durch ruowen underz poulûn.<br/>
swa gedrenge was, dâ machter rûn.
</p>
<p>
Dirre flôs, jener gewan.<br/>
dâ moht erholen sich ein man,<br/>
het er versûmet sîne tât:<br/>
alhie was genuoger rât.<br/>
si solden tjostieren,<br/>
dort mit rotten punieren.<br/>
si geloubten sich der sliche<br/>
die man heizet friwendes stiche:<br/>
heinlîch gevaterschaft<br/>
wart dâ zefuort mit zornes kraft.<br/>
dâ wirt diu krümbe selten sleht.<br/>
man sprach dâ wênic rîters reht:<br/>
swer iht gewan, der habt im daz:<br/>
ern ruochte, hetes der ander haz.<br/>
si wârn von manegen landen,<br/>
die dâ mit ir handen<br/>
schildes ambet worhten<br/>
und schaden wênic vorhten.
</p>
<p>
aldâ wart von Gahmurete<br/>
geleistet Ampflîsen bete,<br/>
daz er ir ritter wære:<br/>
ein brief sagt im daz mære.<br/>
âvoy nu wart er lâzen an.<br/>
op minne und ellen in des man?<br/>
grôz liebe und starkiu triuwe<br/>
sîne kraft im frumt al niuwe.<br/>
nu saher wâ der künic Lôt<br/>
sînen schilt gein der herte bôt.<br/>
der was umbe nâch gewant:<br/>
daz werte Gahmuretes hant.<br/>
mit hurte er den poinder brach,<br/>
den künec von Arragûn er stach<br/>
hinderz ors mit eime rôr.<br/>
der künec hiez Schafillôr.<br/>
Daz sper was sunder banier,<br/>
dâ mit er valte den degen fier:<br/>
er hetz brâht von der heidenschaft.<br/>
die sîne werten in mit kraft:<br/>
doch vienger den werden man.<br/>
die inren tâten de ûzern sân<br/>
vaste rîten ûfez velt.<br/>
ir vesperî gap strîtes gelt,<br/>
ez mohte sîn ein turnei:<br/>
wan dâ lac manc sper enzwei.
</p>
<p>
do begunde zürnen Lähelîn,<br/>
«sul wir sus entêret sîn?<br/>
daz machet der den anker treit.<br/>
unser entwedr den andern leit<br/>
noch hiute da er unsamfte ligt.<br/>
si hânt unz vil nâch an gesigt.»<br/>
ir hurte gab in rûmes vil:<br/>
dô giengez ûz der kinde spil.<br/>
si worhten mit ir henden<br/>
daz den walt begunde swenden.<br/>
diz was gelîche ir beider ger,<br/>
sperâ hêrre, sperâ sper.<br/>
doch muose et dulden Lähelîn<br/>
einen smæhlîchen pîn.<br/>
in stach der künec von Zazamanc<br/>
hinderz ors, wol spers lanc,<br/>
daz in ein rôr geschiftet was.<br/>
sîne sicherheit er an sich las.<br/>
doch læse ich samfter süeze birn,<br/>
swie die ritter vor im nider rirn.
</p>
<p>
Der krîe dô vil maneger wielt,<br/>
swer vor sîner tjoste hielt,<br/>
«hie kumt der anker, fîâ fî.»<br/>
zegegen kom im gehurtet bî<br/>
ein fürste ûz Anschouwe<br/>
(diu riwe was sîn frouwe)<br/>
mit ûf kêrter spitze:<br/>
daz lêrt in jâmers witze.<br/>
diu wâpen er rekande.<br/>
war umber von im wande?<br/>
welt ir, ich bescheide iuch des.<br/>
si gap der stolze Gâlôes<br/>
fil li roi Gandîn,<br/>
der vil getriwe bruoder sîn,<br/>
dâ vor unz im diu minne erwarp<br/>
daz er an einer tjost erstarp.
</p>
<p>
dô bant er abe sînen helm.<br/>
wederz gras noch den melm<br/>
sîn strît dâ niht mêr bante:<br/>
grôz jâmer in des mante.<br/>
mit sîme sinner bâgte,<br/>
daz er niht dicker frâgte<br/>
Kayleten sîner muomen suon,<br/>
waz sîn bruoder wolde tuon,<br/>
daz er niht turnierte hie.<br/>
daz enwesser leider, wie<br/>
er starp vor Muntôrî.<br/>
dâ vor was im ein kumber bî:<br/>
des twanc in werdiu minne<br/>
einer rîchen küneginne.<br/>
diu kom och sît nâch im in nôt,<br/>
si lag an klagenden triwen tôt.<br/>
Swie Gahmuret wær ouch mit klage,<br/>
doch heter an dem halben tage<br/>
gefrumt sô vil der sper enzwei;<br/>
wære worden der turnei,<br/>
sô wære verswendet der walt.<br/>
gevärwet hundert im gezalt<br/>
wârn, diu gar vertet der fiere.<br/>
sîne liehten baniere<br/>
wârn den krîgierren worden.<br/>
daz was wol in ir orden.
</p>
<p>
dô reit er gein dem poulûn.<br/>
der Wâleisinne garzûn<br/>
huop sich nâch im ûf die vart.<br/>
der tiwer wâpenroc im wart,<br/>
durchstochen unde verhouwen:<br/>
den truoger für die frouwen.<br/>
er was von golde dennoch guot,<br/>
er gleste als ein glüendic gluot.<br/>
dar an kôs man rîcheit.<br/>
dô sprach diu künegîn gemeit<br/>
«dich hât ein werdez wîp gesant<br/>
bî disem ritter in diz lant.<br/>
nu manet mich diu fuoge mîn,<br/>
daz die andern niht verkrenket sîn,<br/>
die âventiure brâhte dar.<br/>
ieslîcher nem mîns wunsches war:<br/>
wan si sint mir alle sippe<br/>
von dem Adâmes rippe.<br/>
doch wæne et Gahmuretes tât<br/>
den hœsten prîs derworben hât.»
</p>
<p>
Die andern tæten rîterschaft<br/>
mit sô bewander zornes kraft,<br/>
daz siz wielken vaste unz an die naht.<br/>
die inren heten die ûzern brâht<br/>
mit strîte unz an ir poulûn.<br/>
niwan der künec von Ascalûn<br/>
und Môrholt von Yrlant,<br/>
durch die snüere in wære gerant.
</p>
<p>
dâ was gewunnen und verlorn:<br/>
genuoge heten schaden erkorn,<br/>
die andern prîs und êre.<br/>
nu ist zît daz man si kêre<br/>
von ein ander. niemen hie gesiht:<br/>
sine wert der phander liehtes niht:<br/>
wer solt ouch vinsterlingen spiln?<br/>
es mac die müeden doch beviln.
</p>
<p>
der vinster man vil gar vergaz,<br/>
dâ mîn hêr Gahmuret dort saz<br/>
als ez wær tac. des was ez nieht:<br/>
dâ wârn ave ungefüegiu lieht,<br/>
von kleinen kerzen manec schoup<br/>
geleit ûf ölboume loup;<br/>
manec kulter rîche<br/>
gestrecket vlîzeclîche,<br/>
derfür manec teppech breit.<br/>
diu küngîn an die snüere reit<br/>
mit manger werden frouwen:<br/>
si wolte gerne schouwen<br/>
den werden künec von Zazamanc.<br/>
vil müeder ritter nâch ir dranc.
</p>
<p>
[Diu] tischlachen wâren ab genomn<br/>
ê si inz poulûn wære komn.<br/>
ûf spranc der wirt vil schiere,<br/>
und gevangener künege viere:<br/>
den fuor och etslîch fürste mite.<br/>
do enphienger si nâch zühte site.<br/>
er geviel ir wol, dô sin ersach.<br/>
diu Wâleisîn mit freuden sprach<br/>
«ir sît hie wirt dâ ih iuch vant:<br/>
sô bin ich wirtîn überz lant.<br/>
ruocht irs daz i'uch küssen sol,<br/>
daz ist mit mînem willen wol.»<br/>
er sprach «iur kus sol wesen mîn,<br/>
suln dise hêrrn geküsset sîn.<br/>
sol künec od fürste des enbern,<br/>
sone getar och ichs von iu niht gern.»<br/>
«deiswâr daz sol och geschehn.<br/>
ine hân ir keinen ê gesehn.»<br/>
si kuste dies tâ wâren wert:<br/>
des hete Gahmuret gegert.
</p>
<p>
er bat sitzen die künegîn.<br/>
mîn hêr Brandelidelîn<br/>
mit zühten zuo der frouwen saz.<br/>
grüene binz, von touwe naz,<br/>
dünne ûf die tepch geströut,<br/>
dâ saz ûf des sich hie fröut<br/>
diu werde Wâleisinne:<br/>
si twanc iedoch sîn minne.<br/>
er saz für si sô nâhe nidr,<br/>
daz sin begreif und zôch in widr<br/>
Anderhalp vast an ir lîp.<br/>
si was ein magt und niht ein wîp,<br/>
diu in sô nâhen sitzen liez.<br/>
welt ir nu hœren wie si hiez?<br/>
diu küngîn Herzeloyde;<br/>
unde ir base Rischoyde:<br/>
die hete der künec Kaylet,<br/>
des muomen sun was Gahmuret.<br/>
vrou Herzeloyde gap den schîn,<br/>
wærn erloschen gar die kerzen sîn,<br/>
dâ wær doch lieht von ir genuoc.<br/>
wan daz grôz jâmer under sluoc<br/>
die hœhe an sîner freude breit,<br/>
sîn minne wære ir vil bereit.
</p>
<p>
si sprâchen gruoz nâch zühte kür.<br/>
bi einer wîle giengen schenken für<br/>
mit gezierd von Azagouc,<br/>
dar an grôz rîcheit niemen trouc:<br/>
die truogen junchêrren în.<br/>
daz muosen tiure näphe sîn<br/>
von edelem gesteine,<br/>
wît, niht ze kleine.<br/>
si wâren alle sunder golt:<br/>
ez was des landes zinses solt,<br/>
den Isenhart vil dicke bôt<br/>
frôn Belakân für grôze nôt.<br/>
dô bôt man in daz trinken dar<br/>
in manegem steine wol gevar,<br/>
smârâde unde sardîn:<br/>
etslîcher was ein rubîn.
</p>
<p>
Für daz poulûn dô reit<br/>
zwên ritter ûf ir sicherheit.<br/>
die wârn hin ûz gevangen,<br/>
und kômn her în gegangen.<br/>
daz eine daz was Kaylet.<br/>
der sach den künec Gahmuret<br/>
sitzen als er wære unfrô.<br/>
er sprach «wie gebârstu sô?<br/>
dîn prîs ist doch dâ für rekant,<br/>
frôn Herzeloyden unde ir lant<br/>
hât dîn lîp errungen.<br/>
des jehent hie gar die zungen:<br/>
er sî Bertûn od Yrschman,<br/>
od swer hie wälhisch sprâche kan,<br/>
Franzois od Brâbant,<br/>
die jehent und volgent dîner hant,<br/>
dir enkünne an sô bewantem spiln<br/>
glîche niemen hie geziln.<br/>
des lis ich hie den wâren brief:<br/>
dîn kraft mit ellen dô niht slief,<br/>
dô dise hêrren kômn in nôt,<br/>
der hant nie sicherheit gebôt;<br/>
mîn hêr Brandelidelîn,<br/>
unt der küene Lähelîn,<br/>
Hardîz und Schaffillôr.<br/>
ôwê Razalîc der Môr,<br/>
dem du vor Pâtelamunt<br/>
tæte ouch fîanze kunt!<br/>
des gert dîn prîs an strîte<br/>
der hœhe und och der wîte.»
</p>
<p>
«Mîn frowe mac wænen daz du tobst,<br/>
sît du mich alsô verlobst.<br/>
dune maht mîn doch verkoufen niht,<br/>
wan etswer wandel an mir siht.<br/>
dîn munt ist lobs ze vil vernomn.<br/>
sag et, wie bistu wider komn?»<br/>
«diu werde diet von Punturteys<br/>
hât mich und disen Schampôneys<br/>
ledic lâzen über al.<br/>
Môrholt, der mînen neven stal,<br/>
von dem sol er ledic sîn,<br/>
mac mîn hêr Brandelidelîn<br/>
ledic sîn von dîner hant.<br/>
wir sîn noch anders beide phant,<br/>
ich unt mîner swester suon:<br/>
du solt an uns genâde tuon.<br/>
ein vesperîe ist hie erliten,<br/>
daz turnieren wirt vermiten<br/>
an dirre zît vor Kanvoleiz:<br/>
die rehten wârheit ich des weiz.<br/>
wan d'ûzer herte sitzet hie:<br/>
nu sprich et, wâ von oder wie<br/>
möhtens uns vor gehalden?<br/>
du muost vil prîses walden.»<br/>
diu küngîn sprach ze Gahmurete<br/>
von herzen eine süeze bete.<br/>
«swaz mînes rehtes an iu sî,<br/>
dâ sult ir mich lâzen bî:<br/>
dar zuo mîn dienst genâden gert.<br/>
wird ich der beider hie gewert,<br/>
sol iu daz prîs verkrenken,<br/>
sô lât mich fürder wenken.»
</p>
<p>
Der künegîn Ampflîsen,<br/>
der kiuschen unt der wîsen,<br/>
ûf spranc balde ir kappelân.<br/>
er sprach «niht. in sol ze rehte hân<br/>
mîn frouwe, diu mich in diz lant<br/>
nâch sîner minne hât gesant.<br/>
diu lebt nâch im ins lîbes zer:<br/>
ir minne hât an im gewer.<br/>
diu sol behalden sînen lîp:<br/>
wan sist im holt für elliu wîp.<br/>
hie sint ir boten fürsten drî,<br/>
kint vor missewende vrî.<br/>
der heizet einer Lanzidant,<br/>
von hôher art ûz Gruonlant:<br/>
der ist ze Kärlingen komn<br/>
und hât die sprâche an sich genomn.<br/>
der ander heizet Lîedarz,<br/>
fil li cunt Schîolarz.»
</p>
<p>
wer nu der dritte wære?<br/>
des hœret ouch ein mære.<br/>
des muoter hiez Bêâflûrs,<br/>
unt sîn vater Pansâmûrs:<br/>
die wâren von der feien art:<br/>
daz kint hiez Lîahturteltart.<br/>
diu liefen älliu driu für in.<br/>
si sprâchen «hêrre, hâstu sin<br/>
(dir zelt rêgîn de Franze<br/>
der werden minne schanze),<br/>
sô mahtu spilen sunder phant:<br/>
dîn freude ist kumbers ledec zehant.»
</p>
<p>
Dô diu botschaft was vernomn,<br/>
Kaylet, der ê was komn,<br/>
saz ter küngîn undr ir mandels ort:<br/>
hinz im sprach si disiu wort.<br/>
«sag an, ist dir iht mêr geschehen?<br/>
ich hân slege an dir gesehen.»<br/>
dô begreif im diu gehiure<br/>
sîne quaschiure<br/>
mit ir linden handen wîz:<br/>
an den lac der gotes flîz.<br/>
dô was im gamesieret<br/>
und sêre zequaschieret<br/>
hiufel, kinne, und an der nasen.<br/>
er hete der küneginne basen,<br/>
diu dise êre an im begienc<br/>
daz sin mit handen zir gevienc.
</p>
<p>
si sprach nâch zühte lêre<br/>
hinz Gahmurete mêre<br/>
«iu biutet vaste ir minne<br/>
diu werde Franzoysinne.<br/>
nu êret an mir elliu wîp,<br/>
und lât ze rehte mînen lîp.<br/>
sît hie unz ich mîn reht genem:<br/>
ir lâzet anders mich in schem.»<br/>
daz lobte ir der werde man.<br/>
si nam urloup, dô fuor si dan.<br/>
si huop Kaylet, der degen wert,<br/>
sunder schamel ûf ir pfert,<br/>
und gienc von ir hin wider în,<br/>
aldâ er sach die friunde sîn.
</p>
<p>
Er sprach ze Hardîze<br/>
«iwer swester Alîze<br/>
mir minne bôt: die nam ich dâ.<br/>
diu ist bestatet anderswâ,<br/>
und werdeclîcher dan ze mir.<br/>
durch iwer zuht lât zornes gir.<br/>
si hât der fürste Lämbekîn.<br/>
al sül si niht gekrœnet sîn,<br/>
si hât doch werdekeit bekant:<br/>
Hânouwe und Brâbant<br/>
ir dienet, und manc ritter guot.<br/>
kêrt mir ze grüezen iweren muot,<br/>
lât mich in iwern hulden sîn,<br/>
und nemt hin widr den dienest mîn.»
</p>
<p>
der künec von Gascône sprach<br/>
als im sîn manlîch ellen jach<br/>
«iwer rede was ie süeze:<br/>
swer iuch dar umbe grüeze,<br/>
dem ir vil lasters hât getân,<br/>
der woltez doch durch vorhte lân.<br/>
mich vienc iwer muomen suon:<br/>
der kan an niemen missetuon.»<br/>
«ir wert wol ledec von Gahmurete.<br/>
daz sol sîn mîn êrstiu bete.<br/>
swenne ir dan unbetwungen sît,<br/>
mîn dienst gelebet noch die zît<br/>
daz ir mich zeinem friwende nemt.<br/>
ir möht iuch nu wol hân verschemt.<br/>
swaz halt mir von iu geschiht,<br/>
mich enslüege doch iur swester niht.»
</p>
<p>
Der rede si lachten über al.<br/>
dô wart getrüebet in der schal.<br/>
den wirt sîn triwe mente<br/>
daz er sich wider sente:<br/>
wan jâmer ist ein schärpher gart.<br/>
ir ieslîcher innen wart<br/>
daz sîn lîp mit kumber ranc<br/>
und al sîn freude was ze kranc.<br/>
dô zurnde sîner muomen suon,<br/>
er sprach «du kanst unfuoge tuon.»
</p>
<p>
«nein, ich muoz bî riwen sîn:<br/>
ich sen mich nâch der künegîn.<br/>
ich liez ze Pâtelamunt<br/>
dâ von mir ist mîn herze wunt,<br/>
in reiner art ein süeze wîp.<br/>
ir werdiu kiusche mir den lîp<br/>
nâch ir minne jâmers mant.<br/>
si gap mir liute unde lant.<br/>
mich tuot frô Belakâne<br/>
manlîcher freuden âne:<br/>
ez ist doch vil manlich,<br/>
swer minnen wankes schamet sich.<br/>
der frouwen huote mich ûf pant,<br/>
daz ich niht rîterschefte vant:<br/>
dô wânde ich daz mich rîterschaft<br/>
næm von ungemüetes kraft.<br/>
der hân ich hie ein teil getân.<br/>
nu wænt manc ungewisser man<br/>
daz mich ir swerze jagte dane:<br/>
die sah ich für die sunnen ane.<br/>
ir wîplich prîs mir füeget leit:<br/>
si ist [ein] bukel ob der werdekeit.
</p>
<p>
Einz undz ander muoz ich klagen:<br/>
ich sach mîns bruoder wâpen tragen<br/>
mit ûf kêrtem orte.»<br/>
ôwê mir dirre worte!<br/>
daz mære wart dô jæmerlîch.<br/>
von wazzer wurden d'ougen rîch<br/>
dem werden Spânôle.<br/>
«ôwî küngîn Fôle,<br/>
durch dîne minne gap den lîp<br/>
Gâlôes, den elliu wîp<br/>
von herzen klagen solten<br/>
mit triwen, op si wolten<br/>
daz ir site bræhte<br/>
lop swâ mans gedæhte.<br/>
küngîn von Averre,<br/>
swie lützel ez dir werre,<br/>
den mâg ich doch durch dich verlôs,<br/>
der rîterlîchen ende kôs<br/>
von einer tjoste, diu in sluoc<br/>
do'r dîn kleinœte truoc.<br/>
fürsten, die gesellen sîn,<br/>
tuont herzenlîche ir klagen schîn.<br/>
si hânt ir schildes breite<br/>
nâch jâmers geleite<br/>
zer erden gekêret:<br/>
grôz trûren si daz lêret.<br/>
alsus tuont si rîterschaft.<br/>
si sint verladen mit jâmers kraft,<br/>
sît Gâlôes mînr muomen suon<br/>
nâch minnen dienst niht solde tuon.»
</p>
<p>
Dô er vernam des bruoder tôt,<br/>
daz was sîn ander herzenôt.<br/>
mit jâmer sprach er disiu wort.<br/>
«wie hât nu mîns ankers ort<br/>
in riwe ergriffen landes habe!»<br/>
der wâppen teter sich dô abe.<br/>
sîn riwe im hertes kumbers jach.<br/>
der helt mit wâren triwen sprach<br/>
«von Anschouwe Gâlôes!<br/>
fürbaz darf niemen vrâgen des:<br/>
ez enwart nie manlîcher zuht<br/>
geborn: der wâren milte fruht<br/>
ûz dîme herzen blüete.<br/>
nu erbarmet mich dîn güete.»
</p>
<p>
er sprach ze Kaylette<br/>
«wie gehabt sich Schôette,<br/>
mîn muoter freuden arme?»<br/>
«sô daz ez got erbarme.<br/>
dô ir erstarp Gandîn<br/>
und Gâlôes der bruoder dîn,<br/>
unt dô si dîn bî ir niht sach,<br/>
der tôt och ir daz herze brach.»<br/>
dô sprach der künec Hardîz<br/>
«nu kêrt an manheit iwern vlîz.<br/>
ob ir manheit kunnet tragn,<br/>
sô sult ir leit ze mâzen klagn.»<br/>
sîn kumber leider was ze grôz:<br/>
ein güsse im von den ougen vlôz.<br/>
er schuof den rittern ir gemach,<br/>
und gienc da er sîne kamern sach,<br/>
ein kleine gezelt von samît.<br/>
die naht er dolte jâmers zît.
</p>
<p>
Als der ander tac erschein,<br/>
si wurden alle des enein,<br/>
die innern und daz ûzer her,<br/>
swer dâ mit strîteclîcher wer<br/>
wære, junc oder alt,<br/>
oder blœde oder balt,<br/>
dien solden tjostieren nieht.<br/>
dô schein der mitte morgen lieht.<br/>
si wârn mit strîte sô verribn<br/>
unt d'ors mit sporn alsô vertribn,<br/>
daz die vrechen ritterschaft<br/>
ie dennoch twanc der müede kraft.<br/>
diu küngîn reit dô selbe<br/>
nâch den werden hin ze velde,<br/>
und brâht si mit ir in die stat.<br/>
die besten si dort inne bat<br/>
daz si zer Lêôplâne riten.<br/>
done wart ir bete niht vermiten:<br/>
si kômen dâ man messe sanc<br/>
dem trûregen künec von Zazamanc.<br/>
als der benditz wart getân,<br/>
dô kom frou Herzeloyde sân.<br/>
an Gahmuretes lîp si sprach:<br/>
si gerte als ir diu volge jach.<br/>
dô sprach er «frouwe, ich hân ein wîp:<br/>
diu ist mir lieber danne der lîp.<br/>
ob ich der âne wære,<br/>
dennoch wess ich ein mære,<br/>
dâ mit ich iu enbræste gar,<br/>
næm iemen mînes rehtes war.»
</p>
<p>
«Ir sult die Mœrinne<br/>
lân durch mîne minne.<br/>
des toufes segen hât bezzer kraft.<br/>
nu ânet iuch der heidenschaft,<br/>
und minnet mich nâch unser ê:<br/>
wan mirst nâch iwerr minne wê.<br/>
oder sol mir gein iu schade sîn<br/>
der Franzoyser künegîn?<br/>
der boten sprâchen süeziu wort,<br/>
si spiltn ir mære unz an den ort.»
</p>
<p>
«jâ diu ist mîn wâriu frouwe.<br/>
ich brâht in Anschouwe<br/>
ir rât und mîner zühte site:<br/>
mir wont noch hiute ir helfe mite,<br/>
dâ von daz mich mîn frouwe zôch,<br/>
die wîbes missewende ie flôch.<br/>
wir wâren kinder beidiu dô,<br/>
unt doch ze sehen ein ander vrô.<br/>
diu küneginne Amphlîse<br/>
wont an wîplîchem prîse.<br/>
mir gap diu gehiure<br/>
vom lande de besten stiure:<br/>
(ich was dô ermer denne nuo)<br/>
dâ greif ich willeclîchen zuo.<br/>
zelt mich noch für die armen.<br/>
ich solt iuch, frouwe, erbarmen:<br/>
mir ist mîn werder bruoder tôt.<br/>
durch iwer zuht lât mich ân nôt.<br/>
kêrt minne dâ diu freude sî:<br/>
wan mir wont niht wan jâmer bî.»
</p>
<p>
«Lât mich den lîp niht langer zern:<br/>
sagt an, wâ mite welt ir iuch wern?»<br/>
«ich sage nâch iwerre frâge ger.<br/>
ez wart ein turney dâ her<br/>
gesprochen: des enwart hie niht.<br/>
manec geziuc mir des giht.»<br/>
«den hât ein vesperîe erlemt.<br/>
die vrechen sint sô hie gezemt,<br/>
daz der turney dervon verdarp.»<br/>
«iwerr stete wer ich warp<br/>
mit den diez guot hie hânt getân.<br/>
ir sult mich nôtrede erlân:<br/>
ez tet hie manec ritter baz.<br/>
iwer reht ist gein mir laz;<br/>
niwan iwer gemeiner gruoz,<br/>
ob ich den von iu haben muoz.»
</p>
<p>
als mir diu âventiure sagt,<br/>
dô nam der ritter und diu magt<br/>
einen rihtære übr der frouwen klage.<br/>
dô nâhet ez dem mitten tage.<br/>
man sprach ein urteil zehant,<br/>
«swelch ritter helm hie ûf gebant,<br/>
der her nâch rîterschaft ist komn,<br/>
hât er den prîs hie genomn,<br/>
den sol diu küneginne hân.»<br/>
dar nâch diu volge wart getân.<br/>
dô sprach si «hêr, nu sît ir mîn.<br/>
ich tuon iu dienst nâch hulden schîn,<br/>
und füege iu sölher fröuden teil,<br/>
daz ir nâch jâmer werdet geil.»
</p>
<p>
Er het iedoch von jâmer pîn.<br/>
dô was des abrillen schîn<br/>
zergangen, dar nâch komen was<br/>
kurz kleine grüene gras.<br/>
daz velt was gar vergrüenet;<br/>
daz plœdiu herzen küenet<br/>
und in gît hôchgemüete.<br/>
vil boume stuont in blüete<br/>
von dem süezen luft des meien.<br/>
sîn art von der feien<br/>
muose minnen oder minne gern.<br/>
des wolt in friundîn dâ gewern.
</p>
<p>
an [frôn] Herzeloyden er dô sach:<br/>
sîn süezer munt mit zühten sprach<br/>
«frowe, sol ich mit iu genesen,<br/>
sô lât mich âne huote wesen.<br/>
wan verlæt mich immer jâmers kraft,<br/>
sô tæt ich gerne rîterschaft.<br/>
lât ir niht turnieren mich,<br/>
sô kan ich noch den alten slich,<br/>
als dô ich mînem wîbe entran,<br/>
die ich ouch mit rîterschaft gewan.<br/>
dô si mich ûf von strîte bant,<br/>
ich liez ir liute unde lant.»<br/>
si sprach «hêr, nemt iu selbe ein zil:<br/>
ich lâz iu iwers willen vil.»<br/>
«ich wil frumen noch vil der sper enzwei:<br/>
aller mânedglîch ein turnei,<br/>
des sult ir frouwe ruochen,<br/>
daz ich den müeze suochen.»<br/>
diz lobte si, wart mir gesagt:<br/>
er enphienc diu lant unt och die magt.
</p>
<p>
Disiu driu junchêrrelîn<br/>
Ampflîsen der künegîn<br/>
hie stuonden, unde ir kappelân,<br/>
dâ volge und urteil wart getân,<br/>
aldâ erz hôrte unde sach.<br/>
heinlîche er Gahmureten sprach.<br/>
«man tet mîner frouwen kunt<br/>
daz ir vor Pâtelamunt<br/>
den hœhsten prîs behieltet<br/>
unt dâ zweir krône wieltet.<br/>
si hât ouch lant unde muot,<br/>
und gît iu lîp unde guot.»
</p>
<p>
«dô si mir gap die rîterschaft,<br/>
dô muos ich nâch der ordens kraft,<br/>
als mir des schildes ambet sagt,<br/>
derbî belîben unverzagt.<br/>
wan daz ich schilt von ir gewan,<br/>
ez wær noch anders ungetân.<br/>
ich werdes trûric oder geil,<br/>
mich behabt hie rîters urteil.<br/>
vart wider, sagt ir dienest mîn;<br/>
ich sül iedoch ir ritter sîn.<br/>
ob mir alle krône wærn bereit,<br/>
ich hân nâch ir mîn hœhste leit.»<br/>
er bôt in sîne grôze habe:<br/>
sîner gebe tâten si sich abe.<br/>
die boten fuorn ze lande<br/>
gar ân ir frouwen schande.<br/>
sine gerten urloubes niht,<br/>
als lîhte in zorne noch geschiht.<br/>
ir knappen fürsten, disiu kint<br/>
wârn von weinen vil nâch blint.<br/>
Die den schilt verkêrt dâ hânt getragn,<br/>
den begunde ir friwent ze velde sagn<br/>
«frou Herzeloyd diu künegîn<br/>
hât behabt den Anschevîn.»<br/>
«wer was von Anschouwe dâ?<br/>
unser hêrre ist leider anderswâ,<br/>
durch rîters prîs zen Sarrazîn.<br/>
daz ist nu unser hôhster pîn.»<br/>
«der hie den prîs hât bezalt<br/>
unt sô mangen ritter ab gevalt,<br/>
unt der sô stach unde sluoc,<br/>
unt der den tiwern anker truoc<br/>
ûf dem helme lieht gesteinet,<br/>
daz ist den ir dâ meinet.<br/>
mir sagt der künec Kaylet,<br/>
der Anschevîn wær Gahmuret.<br/>
dem ist hie wol gelungen.»<br/>
nâch den orsen si dô sprungen.<br/>
ir wât wart von den ougen naz,<br/>
dô si kômen dâ ir hêrre saz.<br/>
si enphiengen in, ernphienc ouch sie.<br/>
freude und jâmer daz was hie.
</p>
<p>
dô kuster die getriuwen,<br/>
er sprach «iuch sol niht riuwen<br/>
zunmâzer wîs der bruoder mîn:<br/>
ich mag iuch wol ergetzen sîn.<br/>
kêrt ûf den schilt nâch sîner art,<br/>
gehabt iuch an der freuden vart.<br/>
ich sol mîns vater wâpen tragn:<br/>
sîn lant mîn anker hât beslagn.<br/>
der anker ist ein recken zil:<br/>
den trage und nem nu swer der wil.<br/>
Ich muoz nu lebelîche<br/>
gebâren: ich bin rîche.<br/>
wan solt ich volkes hêrre sîn?<br/>
den tæte wê der jâmer mîn.<br/>
frou Herzeloyde, helfet mir,<br/>
daz wir biten, ich unt ir,<br/>
künge und fürsten die hie sîn,<br/>
daz si durch den dienest mîn<br/>
belîben, unz ir mich gewert<br/>
des minnen werc zer minnen gert.»<br/>
die bete warb ir beider munt:<br/>
die werden lobtenz sâ ze stunt.
</p>
<p>
ieslîcher fuor an sîn gemach:<br/>
diu künegîn zir friunde sprach<br/>
«nu habt iuch an mîne phlege.»<br/>
si wîst in heinlîche wege.<br/>
sîner geste phlac man wol ze frumn,<br/>
swar halt ir wirt wære kumn.<br/>
daz gesinde wart gemeine:<br/>
doch fuor er dan al eine,<br/>
wan zwei junchêrrelîn.<br/>
juncfrouwen unt diu künegîn<br/>
in fuorten dâ er freude vant<br/>
und al sîn trûren gar verswant.<br/>
entschumphiert wart sîn riwe<br/>
und sîn hôchgemüete al niwe:<br/>
daz muose iedoch bî liebe sîn.<br/>
frou Herzeloyd diu künegîn<br/>
ir magettuom dâ âne wart.<br/>
die munde wâren ungespart:<br/>
die begunden si mit küssen zern<br/>
und dem jâmer von den freuden wern.
</p>
<p>
Dar nâch er eine zuht begienc:<br/>
si wurden ledic, dier dâ vienc.<br/>
Hardîzen und Kaylet,<br/>
seht, die versuonde Gahmuret.<br/>
da ergienc ein sölhiu hôhgezît,<br/>
swer der hât gelîchet sît,<br/>
des hant iedoch gewaldes phlac.<br/>
Gahmuret sich des bewac,<br/>
sîn habe was vil ungespart.<br/>
aræbesch golt geteilet wart<br/>
armen rîtern al gemeine,<br/>
unt den küngen edel gesteine<br/>
teilte Gahmuretes hant,<br/>
und ouch swaz er dâ fürsten vant.<br/>
dâ wart daz varnde volc vil geil:<br/>
die enphiengen rîcher gâbe teil.
</p>
<p>
lât si rîten, swer dâ geste sîn:<br/>
den gap urloup der Anschevîn.<br/>
dez pantel, daz sîn vater truoc,<br/>
von zoble ûf sînen schilt man sluoc.<br/>
al kleine wîz sîdîn<br/>
ein hemde der künegîn,<br/>
als ez ruorte ir blôzen lîp,<br/>
diu nu worden was sîn wîp,<br/>
daz was sîns halsperges dach.<br/>
ahzehniu manr durchstochen sach<br/>
und mit swerten gar zerhouwen,<br/>
ê er schiede von der frouwen.<br/>
daz leit ouch si an blôze hût,<br/>
sô kom von rîterschaft ir trût,<br/>
der manegen schilt vil dürkel stach.<br/>
ir zweier minne triwen jach.
</p>
<p>
Er hete werdekeit genuoc,<br/>
dô in sîn manlîch ellen truoc<br/>
hin über gein der herte.<br/>
mich jâmert sîner verte.<br/>
im kom diu wâre botschaft,<br/>
sîn hêrre der bâruc wær mit kraft<br/>
überriten von Babylôn.<br/>
einer hiez Ipomidôn,<br/>
der ander Pompeius.<br/>
den nennet d'âventiure alsus.<br/>
daz was ein stolz werder man<br/>
(niht der von Rôme entran<br/>
Julîus dâ bevor):<br/>
der künec Nabchodonosor<br/>
sîner muoter bruoder was,<br/>
der an trügelîchen buochen las<br/>
er solte selbe sîn ein got.<br/>
daz wære nu der liute spot.<br/>
ir lîp, ir guot was ungespart.<br/>
die gebruoder wârn von hôher art,<br/>
von Nînus, der gewaldes pflac<br/>
ê wurde gestiftet Baldac.<br/>
der selbe stift ouch Ninnivê.<br/>
in tet schade und laster wê:<br/>
der jach der bâruc zurborn.<br/>
des wart gewunnen unt verlorn<br/>
genuoc ze bêden sîten:<br/>
man sach tâ helde strîten.<br/>
dô schift er sich über mer,<br/>
und vant den bâruc mit wer.<br/>
mit freuden er enphangen wart,<br/>
swie mich jâmer sîner vart.
</p>
<p>
Waz tâ geschehe, wiez dort ergê,<br/>
gewin und flust, wie daz gestê,<br/>
desn weiz frou Herzeloyde nieht.<br/>
diu was als diu sunne lieht<br/>
und hete minneclîchen lîp.<br/>
rîcheit bî jugent phlac daz wîp,<br/>
und freuden mêre dan ze vil:<br/>
si was gar ob dem wunsches zil.<br/>
si kêrte ir herze an guote kunst:<br/>
des bejagte si der werlde gunst.<br/>
frou Herzeloyd diu künegin,<br/>
ir site an lobe vant gewin,<br/>
ir kiusche was für prîs erkant.<br/>
küngîn über driu lant,<br/>
Wâleys und Anschouwe,<br/>
dar über was si frouwe,<br/>
si truog ouch krôn ze Norgâls<br/>
in der houbetstat ze Kingrivâls.<br/>
ir was ouch wol sô liep ir man,<br/>
ob ie kein frouwe mêr gewan<br/>
sô werden friunt, waz war ir daz?<br/>
si möhtez lâzen âne haz.
</p>
<p>
do er ûze beleip ein halbez jâr,<br/>
sîns komens warte si für wâr:<br/>
daz was ir lîpgedinge.<br/>
dô brast ir freuden klinge<br/>
mitten ime hefte enzwei.<br/>
ôwê unde heiâ hei,<br/>
daz güete alsölhen kumber tregt<br/>
und immer triwe jâmer regt!<br/>
alsus vert diu mennischeit,<br/>
hiute freude, morgen leit.
</p>
<p>
Diu frouwe umb einen mitten tac<br/>
eins angestlîchen slâfes pflac.<br/>
ir kom ein forhtlîcher schric.<br/>
si dûhte wie ein sternen blic<br/>
si gein den lüften fuorte,<br/>
dâ si mit kreften ruorte<br/>
manc fiurîn donerstrâle.<br/>
die flugen al zemâle<br/>
gein ir: dô sungelt unde sanc<br/>
von gänstern ir zöphe lanc.<br/>
mit krache gap der doner duz:<br/>
brinnde zäher was sîn guz.
</p>
<p>
ir lîp si dâ nâch wider vant,<br/>
dô zuct ein grif ir zeswen hant:<br/>
daz wart ir verkêrt hie mite.<br/>
si dûhte wunderlîcher site,<br/>
wie sie wære eins wurmes amme,<br/>
der sît zerfuorte ir wamme,<br/>
und wie ein trache ir brüste süge,<br/>
und daz der gâhes von ir flüge,<br/>
sô daz sin nimmer mêr gesach.<br/>
daz herze err ûzem lîbe brach:<br/>
die vorhte muose ir ougen sehen.<br/>
ez ist selten wîbe mêr geschehen<br/>
in slâfe kumber dem gelîch.<br/>
dâ vor was si ritterlîch:<br/>
ach wênc, daz wirt verkêret gar,<br/>
si wirt nâch jâmer nu gevar.<br/>
ir schade wirt lanc unde breit:<br/>
ir nâhent komendiu herzenleit.
</p>
<p>
Diu frouwe dô begunde,<br/>
daz si dâ vor niht kunde,<br/>
beidiu zabeln und wuofen,<br/>
in slâfe lûte ruofen.<br/>
vil juncfrouwen sâzen hie:<br/>
die sprungen dar und wacten sie.<br/>
dô kom geriten Tampanîs,<br/>
ir mannes meisterknappe wîs,<br/>
und kleiner junchêrren vil.<br/>
dâ giengez ûz der freuden zil.<br/>
die sagten klagende ir hêrren tôt:<br/>
des kom frou Herzeloyde in nôt,<br/>
si viel hin unversunnen.<br/>
die ritter sprâchen «wiest gewunnen<br/>
mîn hêrre in sîme harnas,<br/>
sô wol gewâpent sô er was?»
</p>
<p>
swie den knappen jâmer jagte,<br/>
den helden er doch sagte<br/>
«mînen hêrren lebens lenge vlôch.<br/>
sîn härsenier von im er zôch:<br/>
des twanc in starkiu hitze.<br/>
gunêrtiu heidensch witze<br/>
hât uns verstoln den helt guot.<br/>
ein ritter hete bockes bluot<br/>
genomen in ein langez glas:<br/>
daz sluoger ûf den adamas:<br/>
dô wart er weicher danne ein swamp.<br/>
den man noch mâlet für daz lamp,<br/>
und ouchz kriuze in sîne klân,<br/>
den erbarme daz tâ wart getân.
</p>
<p>
dô si mit scharn zein ander ritn,<br/>
âvoy wie dâ wart gestritn!<br/>
Des bâruckes ritterschaft<br/>
sich werte wol mit ellens kraft.<br/>
vor Baldac ûfme gevilde<br/>
durchstochen wart vil schilde,<br/>
dâ si zein ander gâhten.<br/>
die poynder sich tâ flâhten,<br/>
sich wurren die banier:<br/>
dâ viel manec degen fier.<br/>
aldâ worht mîns hêrren hant<br/>
dâ von ir aller prîs verswant.<br/>
dô kom gevarn Ipomidôn:<br/>
mit tôde er mîme hêrren lôn<br/>
gap, daz er in nider stach<br/>
dâ'z manec tûsent ritter sach.
</p>
<p>
von Alexandrîe<br/>
mîn hêrre valsches vrîe<br/>
gein dem künege kêrte,<br/>
des tjost in sterben lêrte.<br/>
sînen helm versneit des spers ort<br/>
durch sîn houbet wart gebort,<br/>
daz man den trunzûn drinne vant.<br/>
iedoch gesaz der wîgant,<br/>
al töunde er ûz dem strîte reit<br/>
ûf einen plân, die was breit.<br/>
übr in kom sîn kappelân.<br/>
er sprach mit kurzen worten sân<br/>
sîne bîhte und sande her<br/>
diz hemde unt daz selbe sper<br/>
daz in von uns gescheiden hât.<br/>
er starp ân alle missetât.<br/>
junchêrren und die knappen sîn<br/>
bevalch er der künegîn.<br/>
Er wart geleit ze Baldac.<br/>
diu kost den bâruc ringe wac.<br/>
mit golde wart gehêret,<br/>
grôz rîcheit dran gekêret<br/>
mit edelem gesteine,<br/>
dâ inne lît der reine.<br/>
gebalsemt wart sîn junger rê.<br/>
vor jâmer wart vil liuten wê.<br/>
ein tiwer rubîn ist der stein<br/>
ob sîme grabe, dâ durch er schein.<br/>
uns wart gevolget hie mite:<br/>
ein kriuze nâch der marter site,<br/>
als uns Kristes tôt lôste,<br/>
liez man stôzen im ze trôste,<br/>
ze scherm der sêle, überz grap.<br/>
der bâruc die koste gap:<br/>
ez was ein tiwer smârât.<br/>
wir tâtenz âne der heiden rât:<br/>
ir orden kan niht kriuzes phlegn,<br/>
als Kristes tôt uns liez den segn.<br/>
ez betent heiden sunder spot<br/>
an in als an ir werden got,<br/>
niht durch des kriuzes êre<br/>
noch durch des toufes lêre,<br/>
der zem urteillîchen ende<br/>
uns lœsen sol gebende.<br/>
diu manlîche triwe sîn<br/>
gît im ze himel liehten schîn,<br/>
und ouch sîn riwic pîhte.<br/>
der valsch was an im sîhte.<br/>
In sînen helm, den adamas,<br/>
ein epitafum ergraben was,<br/>
versigelt ûfz kriuze obeme grabe.<br/>
sus sagent die buochstabe.<br/>
«durch disen helm ein tjoste sluoc<br/>
den werden der ellen truoc.<br/>
Gahmuret was er genant,<br/>
gewaldec künec übr driu lant.<br/>
ieglîchez im der krône jach:<br/>
dâ giengen rîche fürsten nâch.<br/>
er was von Anschouwe erborn,<br/>
und hât vor Baldac verlorn<br/>
den lîp durch den bâruc.<br/>
sîn prîs gap sô hôhen ruc,<br/>
niemen reichet an sîn zil,<br/>
swâ man noch ritter prüeven wil.<br/>
er ist von muoter ungeborn,<br/>
zuo dem sîn ellen habe gesworn:<br/>
ich mein der schildes ambet hât.<br/>
helfe und manlîchen rât<br/>
gap er mit stæte'n friunden sîn:<br/>
er leit durch wîp vil schärpfen pîn.<br/>
er truoc den touf und kristen ê:<br/>
sîn tôt tet Sarrazînen wê<br/>
sunder liegen, daz ist wâr.<br/>
sîner zît versunnenlîchiu jâr<br/>
sîn ellen sô nâch prîse warp,<br/>
mit ritterlîchem prîse er starp.<br/>
er hete der valscheit an gesigt.<br/>
nu wünscht im heiles, der hie ligt.»<br/>
diz was alsô der knappe jach.<br/>
Wâleise man vil weinen sach.<br/>
Die muosen wol von schulden klagn.<br/>
diu frouwe hête getragn<br/>
ein kint, daz in ir lîbe stiez,<br/>
die man ân helfe ligen liez.<br/>
ahzehen wochen hete gelebt<br/>
des muoter mit dem tôde strebt,<br/>
frou Herzeloyd diu künegin.<br/>
die andern heten kranken sin,<br/>
daz si hulfen niht dem wîbe:<br/>
wan si truoc in ir lîbe<br/>
der aller ritter bluome wirt,<br/>
ob in sterben hie verbirt.<br/>
dô kom ein altwîser man<br/>
durch klage über die frouwen sân,<br/>
dâ si mit dem tôde ranc.<br/>
die zene err von ein ander twanc:<br/>
man gôz ir wazzer in den munt.<br/>
aldâ wart ir versinnen kunt.
</p>
<p>
si sprach «ôwê war kom mîn trût?»<br/>
diu frouwe in klagete über lût.<br/>
«mînes herzen freude breit<br/>
was Gahmuretes werdekeit.<br/>
den nam mir sîn vrechiu ger.<br/>
ich was vil junger danne er,<br/>
und bin sîn muoter und sîn wîp.<br/>
ich trage alhie doch sînen lîp<br/>
und sînes verhes sâmen.<br/>
den gâben unde nâmen<br/>
unser zweier minne.<br/>
hât got getriwe sinne,<br/>
sô lâzer mirn ze frühte komn.<br/>
ich hân doch schaden ze vil genomn<br/>
An mînem stolzen werden man.<br/>
wie hât der tôt ze mir getân!<br/>
er enphienc nie wîbes minnen teil,<br/>
ern wære al ir vröuden geil:<br/>
in müete wîbes riuwe.<br/>
daz riet sîn manlîch triuwe:<br/>
wand er was valsches lære.»<br/>
nu hœrt ein ander mære,
</p>
<p>
waz diu frouwe dô begienc.<br/>
kint und bûch si zir gevienc<br/>
mit armen und mit henden.<br/>
si sprach «mir sol got senden<br/>
die werden fruht von Gahmurete.<br/>
daz ist mînes herzen bete.<br/>
got wende mich sô tumber nôt:<br/>
daz wær Gahmurets ander tôt,<br/>
ob ich mich selben slüege,<br/>
die wîle ich bî mir trüege<br/>
daz ich von sîner minne enphienc,<br/>
der mannes triwe an mir begienc.»<br/>
diu frouwe enruochte wer daz sach,<br/>
daz hemde von der brust si brach.<br/>
ir brüstel linde unde wîz,<br/>
dar an kêrte si ir vlîz,<br/>
si dructes an ir rôten munt.<br/>
si tet wîplîche fuore kunt.<br/>
alsus sprach diu wîse.<br/>
«du bist kaste eins kindes spîse:<br/>
die hât ez vor im her gesant,<br/>
sît ichz lebende im lîbe vant.»
</p>
<p>
Diu frouwe ir willen dar an sach,<br/>
daz diu spîse was ir herzen dach,<br/>
diu milch in ir tüttelîn:<br/>
die dructe drûz diu künegîn.<br/>
si sprach «du bist von triwen komn.<br/>
het ich des toufes niht genomn,<br/>
du wærest wol mîns toufes zil.<br/>
ich sol mich begiezen vil<br/>
mit dir und mit den ougen,<br/>
offenlîch und tougen:<br/>
wande ich wil Gahmureten klagn.»<br/>
diu frouwe hiez dar nâher tragn<br/>
ein hemde nâch bluote var,<br/>
dar inne ans bâruckes schar<br/>
Gahmuret den lîp verlôs,<br/>
der werlîchen ende kôs<br/>
mit rehter manlîcher ger.<br/>
diu frouwe vrâgte ouch nâch dem sper,<br/>
daz Gahmurete gab den rê.<br/>
Ipomidôn von Ninnivê<br/>
gap alsus werlîchen lôn,<br/>
der stolze werde Babylôn:<br/>
daz hemde ein hader was von slegn.<br/>
diu frouwe woldez an sich legn,<br/>
als si dâ vor hete getân,<br/>
sô kom von ritterschaft ir man:<br/>
dô nâmen siz ir ûzer hant.<br/>
die besten über al daz lant<br/>
bestatten sper und ouch daz bluot<br/>
ze münster, sô man tôten tuot.<br/>
in Gahmuretes lande<br/>
man jâmer dô bekande.
</p>
<p>
Dann übr den vierzehenden tac<br/>
diu frouwe eins kindelîns gelac,<br/>
eins suns, der sölher lide was<br/>
daz si vil kûme dran genas.
</p>
<p>
hiest der âventiure wurf gespilt,<br/>
und ir begin ist gezilt:<br/>
wand er ist alrêrst geborn,<br/>
dem diz mære wart erkorn.<br/>
sîns vater freude und des nôt,<br/>
beidiu sîn leben und sîn tôt,<br/>
des habt ir wol ein teil vernomn.<br/>
nu wizzet wâ von iu sî komn<br/>
diss mæres sachewalte,<br/>
und wie man den behalte.<br/>
man barg in vor ritterschaft,<br/>
ê er kœme an sîner witze kraft.
</p>
<p>
dô diu küngîn sich versan<br/>
und ir kindel wider zir gewan,<br/>
si und ander frouwen<br/>
begunde betalle schouwen<br/>
zwischen beinn sîn visellîn.<br/>
er muose vil getriutet sîn,<br/>
do er hete manlîchiu lit.<br/>
er wart mit swerten sît ein smit,<br/>
vil fiwers er von helmen sluoc:<br/>
sîn herze manlîch ellen truoc.<br/>
die küngîn des geluste<br/>
daz sin vil dicke kuste.<br/>
si sprach hinz im in allen flîz<br/>
«bon fîz, scher fîz, bêâ fîz.»
</p>
<p>
Diu küngîn nam dô sunder twâl<br/>
diu rôten välwelohten mâl:<br/>
ich meine ir tüttels gränsel:<br/>
daz schoup sim in sîn vlänsel.<br/>
selbe was sîn amme<br/>
diu in truoc in ir wamme:<br/>
an ir brüste si in zôch,<br/>
die wîbes missewende vlôch.<br/>
si dûht, si hete Gahmureten<br/>
wider an ir arm erbeten.<br/>
si kêrt sich niht an lôsheit:<br/>
diemuot was ir bereit.
</p>
<p>
[frou] Herzeloyde sprach mit sinne<br/>
«diu hœhste küneginne<br/>
Jêsus ir brüste bôt,<br/>
der sît durch uns vil scharpfen tôt<br/>
ame kriuze mennischlîche enphienc<br/>
und sîne triwe an uns begienc.<br/>
swes lîp sîn zürnen ringet,<br/>
des sêle unsamfte dinget,<br/>
swie kiuscher sî und wære.<br/>
des weiz ich wâriu mære.»
</p>
<p>
sich begôz des landes frouwe<br/>
mit ir herzen jâmers touwe:<br/>
ir ougen regenden ûf den knabn.<br/>
si kunde wîbes triwe habn.<br/>
beidiu siufzen und lachen<br/>
kunde ir munt vil wol gemachen.<br/>
si vreute sich ir suns geburt:<br/>
ir schimph ertranc in riwen furt.<br/>
Swer nu wîben sprichet baz,<br/>
deiswâr daz lâz ich âne haz:<br/>
ich vriesche gerne ir freude breit.<br/>
wan einer bin ich unbereit<br/>
dienstlîcher triuwe:<br/>
mîn zorn ist immer niuwe<br/>
gein ir, sît ich se an wanke sach.<br/>
ich bin Wolfram von Eschenbach,<br/>
unt kan ein teil mit sange,<br/>
unt bin ein habendiu zange<br/>
mînen zorn gein einem wîbe:<br/>
diu hât mîme lîbe<br/>
erboten solhe missetât,<br/>
ine hân si hazzens keinen rât.<br/>
dar umb hân ich der andern haz.<br/>
ôwê war umbe tuont si daz?
</p>
<p>
alein sî mir ir hazzen leit,<br/>
ez ist iedoch ir wîpheit,<br/>
sît ich mich versprochen hân<br/>
und an mir selben missetân;<br/>
daz lîhte nimmer mêr geschiht.<br/>
doch sulen si sich vergâhen niht<br/>
mit hurte an mîn hâmît:<br/>
si vindent werlîchen strît.<br/>
ine hân des niht vergezzen,<br/>
ine künne wol gemezzen<br/>
beide ir bærde unt ir site.<br/>
swelhem wîbe volget kiusche mite,<br/>
der lobes kemphe wil ich sîn:<br/>
mir ist von herzen leit ir pîn.
</p>
<p>
Sîn lop hinket ame spat,<br/>
swer allen frouwen sprichet mat<br/>
durch sîn eines frouwen.<br/>
swelhiu mîn reht wil schouwen,<br/>
beidiu sehen und hœren,<br/>
dien sol ich niht betœren.<br/>
schildes ambet ist mîn art:<br/>
swâ mîn ellen sî gespart,<br/>
swelhiu mich minnet umbe sanc,<br/>
sô dunket mich ir witze kranc.<br/>
ob ich guotes wîbes minne ger,<br/>
mag ich mit schilde und ouch mit sper<br/>
verdienen niht ir minne solt,<br/>
al dar nâch sî sie mir holt.<br/>
vil hôhes topels er doch spilt,<br/>
der an ritterschaft nâch minnen zilt.
</p>
<p>
hetenz wîp niht für ein smeichen,<br/>
ich solt iu fürbaz reichen<br/>
an disem mære unkundiu wort,<br/>
ich spræche iu d'âventiure vort.<br/>
swer des von mir geruoche,<br/>
dern zels ze keinem buoche.<br/>
ine kan decheinen buochstap.<br/>
dâ nement genuoge ir urhap:<br/>
disiu âventiure<br/>
vert âne der buoche stiure.<br/>
ê man si hete für ein buoch,<br/>
ich wære ê nacket âne tuoch,<br/>
sô ich in dem bade sæze,<br/>
ob ichs questen niht vergæze.<br/>
<h2>Buch III</h2>
</p>
<p>
sus teilent sich diu mære.<br/>
daz die gelîche sint genamt,<br/>
des hât mîn herze sich geschamt.<br/>
wîpheit, dîn ordenlîcher site,<br/>
dem vert und fuor ie triwe mite.
</p>
<p>
genuoge sprechent, armuot,<br/>
daz diu sî ze nihte guot.<br/>
swer die durch triwe lîdet,<br/>
hellefiwer die sêle mîdet.<br/>
die dolte ein wîp durch triuwe:<br/>
des wart ir gâbe niuwe<br/>
ze himel mit endelôser gebe.<br/>
ich wæne ir nu vil wênic lebe,<br/>
die junc der erden rîhtuom<br/>
liezen durch des himeles ruom.<br/>
ich erkenne ir nehein.<br/>
man und wîp mir sint al ein:<br/>
die mitenz al gelîche.<br/>
frou Herzeloyd diu rîche<br/>
ir drîer lande wart ein gast:<br/>
si truoc der freuden mangels last.<br/>
der valsch sô gar an ir verswant,<br/>
ouge noch ôre in nie dâ vant.<br/>
ein nebel was ir diu sunne:<br/>
si vlôch der werlde wunne.<br/>
ir was gelîch naht unt der tac:<br/>
ir herze niht wan jâmers phlac.
</p>
<p>
Sich zôch diu frouwe jâmers balt<br/>
ûz ir lande in einen walt,<br/>
zer waste in Soltâne;<br/>
niht durch bluomen ûf die plâne.<br/>
ir herzen jâmer was sô ganz,<br/>
sine kêrte sich an keinen kranz,<br/>
er wære rôt oder val.<br/>
si brâhte dar durch flühtesal<br/>
des werden Gahmuretes kint.<br/>
liute, die bî ir dâ sint,<br/>
müezen bûwn und riuten.<br/>
si kunde wol getriuten<br/>
ir sun. ê daz sich der versan,<br/>
ir volc si gar für sich gewan:<br/>
ez wære man oder wîp,<br/>
den gebôt si allen an den lîp,<br/>
daz se immer ritters wurden lût.<br/>
«wan friesche daz mîns herzen trût,<br/>
welch ritters leben wære,<br/>
daz wurde mir vil swære.<br/>
nu habt iuch an der witze kraft,<br/>
und helt in alle rîterschaft.»
</p>
<p>
der site fuor angestlîche vart.<br/>
der knappe alsus verborgen wart<br/>
zer waste in Soltâne erzogn,<br/>
an küneclîcher fuore betrogn;<br/>
ez enmöht an eime site sîn:<br/>
bogen unde bölzelîn<br/>
die sneit er mit sîn selbes hant,<br/>
und schôz vil vogele die er vant.<br/>
Swenne abr er den vogel erschôz,<br/>
des schal von sange ê was sô grôz,<br/>
sô weinder unde roufte sich,<br/>
an sîn hâr kêrt er gerich.<br/>
sîn lîp was clâr unde fier:<br/>
ûf dem plân am rivier<br/>
twuog er sich alle morgen.<br/>
erne kunde niht gesorgen,<br/>
ez enwære ob im der vogelsanc,<br/>
die süeze in sîn herze dranc:<br/>
daz erstracte im sîniu brüstelîn.<br/>
al weinde er lief zer künegîn.<br/>
sô sprach si «wer hât dir getân?<br/>
du wære hin ûz ûf den plân.»<br/>
ern kunde es ir gesagen niht,<br/>
als kinden lîhte noch geschiht.
</p>
<p>
dem mære gienc si lange nâch.<br/>
eins tages si in kapfen sach<br/>
ûf die boume nâch der vogele schal.<br/>
si wart wol innen daz zeswal<br/>
von der stimme ir kindes brust.<br/>
des twang in art und sîn gelust.<br/>
frou Herzeloyde kêrt ir haz<br/>
an die vogele, sine wesse um waz:<br/>
si wolt ir schal verkrenken.<br/>
ir bûliute unde ir enken<br/>
die hiez si vaste gâhen,<br/>
vogele würgn und vâhen.<br/>
die vogele wâren baz geriten:<br/>
etslîches sterben wart vermiten:<br/>
der bleip dâ lebendic ein teil,<br/>
die sît mit sange wurden geil.
</p>
<p>
Der knappe sprach zer künegîn<br/>
«waz wîzet man den vogelîn?»<br/>
er gert in frides sâ zestunt.<br/>
sîn muoter kust in an den munt:<br/>
diu sprach «wes wende ich sîn gebot,<br/>
der doch ist der hœhste got?<br/>
suln vogele durch mich freude lân?»<br/>
der knappe sprach zer muoter sân<br/>
«ôwê muoter, waz ist got?»<br/>
«sun, ich sage dirz âne spot.<br/>
er ist noch liehter denne der tac,<br/>
der antlitzes sich bewac<br/>
nâch menschen antlitze.<br/>
sun, merke eine witze,<br/>
und flêhe in umbe dîne nôt:<br/>
sîn triwe der werlde ie helfe bôt.<br/>
sô heizet einr der helle wirt:<br/>
der ist swarz, untriwe in niht verbirt.<br/>
von dem kêr dîne gedanke,<br/>
und och von zwîvels wanke.»
</p>
<p>
sîn muoter underschiet im gar<br/>
daz vinster unt daz lieht gevar.<br/>
dar nâch sîn snelheit verre spranc.<br/>
er lernte den gabilôtes swanc,<br/>
dâ mit er mangen hirz erschôz,<br/>
des sîn muoter und ir volc genôz.<br/>
ez wære æber oder snê,<br/>
dem wilde tet sîn schiezen wê.<br/>
nu hœret fremdiu mære.<br/>
swennerrschôz daz swære,<br/>
des wære ein mûl geladen genuoc,<br/>
als unzerworht hin heim erz truoc.
</p>
<p>
Eins tages gieng er den weideganc<br/>
an einer halden, diu was lanc:<br/>
er brach durch blates stimme en zwîc.<br/>
dâ nâhen bî im gienc ein stîc:<br/>
dâ hôrter schal von huofslegen.<br/>
sîn gabylôt begunder wegen:<br/>
dô sprach er «waz hân ich vernomn?<br/>
wan wolt et nu der tiuvel komn<br/>
mit grimme zorneclîche!<br/>
den bestüende ich sicherlîche.<br/>
mîn muoter freisen von im sagt:<br/>
ich wæne ir ellen sî verzagt.»
</p>
<p>
alsus stuont er in strîtes ger.<br/>
nu seht, dort kom geschûftet her<br/>
drî ritter nâch wunsche var,<br/>
von fuoze ûf gewâpent gar.<br/>
der knappe wânde sunder spot,<br/>
daz ieslîcher wære ein got.<br/>
dô stuont ouch er niht langer hie,<br/>
in den phat viel er ûf sîniu knie.<br/>
lûte rief der knappe sân<br/>
«hilf, got: du maht wol helfe hân.»
</p>
<p>
der vorder zornes sich bewac,<br/>
dô der knappe im phade lac:<br/>
«dirre tœrsche Wâleise<br/>
unsich wendet gâher reise.»<br/>
ein prîs den wir Beier tragn,<br/>
muoz ich von Wâleisen sagn:<br/>
die sint tœrscher denne beiersch her,<br/>
unt doch bî manlîcher wer.<br/>
swer in den zwein landen wirt,<br/>
gefuoge ein wunder an im birt.
</p>
<p>
Dô kom geleischieret<br/>
und wol gezimieret<br/>
ein ritter, dem was harte gâch.<br/>
er reit in strîteclîchen nâch,<br/>
die verre wâren von im komn:<br/>
zwên ritter heten im genomn<br/>
eine frouwen in sîm lande.<br/>
den helt ez dûhte schande:<br/>
in müete der juncfrouwen leit,<br/>
diu jæmerlîche vor in reit.<br/>
dise drî wârn sîne man.<br/>
er reit ein schœne kastelân:<br/>
sîns schildes was vil wênic ganz.<br/>
er hiez Karnahkarnanz<br/>
leh cons Ulterlec.<br/>
er sprach «wer irret uns den wec?»<br/>
sus fuor er zuome knappen sân.<br/>
den dûhter als ein got getân:<br/>
ern hete sô liehtes niht erkant.<br/>
ûfem touwe der wâpenroc erwant.<br/>
mit guldîn schellen kleine<br/>
vor iewederm beine<br/>
wârn die stegreife erklenget<br/>
unt ze rehter mâze erlenget.<br/>
sîn zeswer arm von schellen klanc,<br/>
swar ern bôt oder swanc.<br/>
der was durch swertslege sô hel:<br/>
der helt was gein prîse snel.<br/>
sus fuor der fürste rîche,<br/>
gezimiert wünneclîche.
</p>
<p>
Aller manne schœne ein bluomen kranz,<br/>
den vrâgte Karnahkarnanz<br/>
«junchêrre, sâht ir für iuch varn<br/>
zwên ritter die sich niht bewarn<br/>
kunnen an ritterlîcher zunft?<br/>
si ringent mit der nôtnunft<br/>
und sint an werdekeit verzagt:<br/>
si füerent roubes eine magt.»<br/>
der knappe wânde, swaz er sprach,<br/>
ez wære got, als im verjach<br/>
frou Herzeloyd diu künegîn,<br/>
dô sim underschiet den liehten schîn.<br/>
dô rief er lûte sunder spot<br/>
«nu hilf mir, hilferîcher got.»<br/>
vil dicke viel an sîn gebet<br/>
fil li roy Gahmuret.<br/>
der fürste sprach «ich pin niht got,<br/>
ich leiste ab gerne sîn gebot.<br/>
du maht hie vier ritter sehn,<br/>
ob du ze rehte kundest spehn.»
</p>
<p>
der knappe frâgte fürbaz<br/>
«du nennest ritter: waz ist daz?<br/>
hâstu niht gotlîcher kraft,<br/>
sô sage mir, wer gît ritterschaft?»<br/>
«daz tuot der künec Artûs.<br/>
junchêrre, komt ir in des hûs,<br/>
der bringet iuch an ritters namn,<br/>
daz irs iuch nimmer durfet schamn.<br/>
ir mugt wol sîn von ritters art.»<br/>
von den helden er geschouwet wart:<br/>
Dô lac diu gotes kunst an im.<br/>
von der âventiure ich daz nim,<br/>
diu mich mit wârheit des beschiet.<br/>
nie mannes varwe baz geriet<br/>
vor im sît Adâmes zît.<br/>
des wart sîn lob von wîben wît.
</p>
<p>
aber sprach der knappe sân,<br/>
dâ von ein lachen wart getân.<br/>
«ay ritter guot, waz mahtu sîn?<br/>
du hâst sus manec vingerlîn<br/>
an dînen lîp gebunden,<br/>
dort oben unt hie unden.»<br/>
aldâ begreif des knappen hant<br/>
swaz er îsers ame fürsten vant:<br/>
dez harnasch begunder schouwen.<br/>
«mîner muoter juncfrouwen<br/>
ir vingerlîn an snüeren tragnt,<br/>
diu niht sus an einander ragnt.»<br/>
der knappe sprach durch sînen muot<br/>
zem fürsten «war zuo ist diz guot,<br/>
daz dich sô wol kan schicken?<br/>
ine mages niht ab gezwicken.»
</p>
<p>
der fürste im zeigete sâ sîn swert:<br/>
«nu sich, swer an mich strîtes gert,<br/>
des selben wer ich mich mit slegn:<br/>
für die sîne muoz ich an mich legn,<br/>
und für den schuz und für den stich<br/>
muoz ich alsus wâpen mich.»<br/>
aber sprach der knappe snel<br/>
«ob die hirze trüegen sus ir vel,<br/>
so verwunt ir niht mîn gabylôt.<br/>
der vellet manger vor mir tôt.»
</p>
<p>
Die ritter zurnden daz er hielt<br/>
bî dem knappen der vil tumpheit wielt.<br/>
der fürste sprach «got hüete dîn.<br/>
ôwî wan wær dîn schœne mîn!<br/>
dir hete got den wunsch gegebn,<br/>
ob du mit witzen soldest lebn.<br/>
diu gotes kraft dir virre leit.»<br/>
die sîne und och er selbe reit,<br/>
unde gâhten harte balde<br/>
zeinem velde in dem walde.<br/>
dâ vant der gefüege<br/>
frôn Herzeloyden phlüege.<br/>
ir volke leider nie geschach;<br/>
die er balde eren sach:<br/>
si begunden sæn, dar nâch egen,<br/>
ir gart ob starken ohsen wegen.<br/>
der fürste in guoten morgen bôt,<br/>
und frâgte se, op si sæhen nôt<br/>
eine juncfrouwen lîden.<br/>
sine kunden niht vermîden,<br/>
swes er vrâgt daz wart gesagt.<br/>
«zwêne ritter unde ein magt<br/>
dâ riten hiute morgen.<br/>
diu frouwe fuor mit sorgen:<br/>
mit sporn si vaste ruorten,<br/>
die die juncfrouwen fuorten.»<br/>
ez was Meljahkanz.<br/>
den ergâhte Karnachkarnanz,<br/>
mit strîte er im die frouwen nam:<br/>
diu was dâ vor an freuden lam.<br/>
si hiez Imâne<br/>
von der Beâfontâne.
</p>
<p>
Die bûliute verzagten,<br/>
dô die helde für si jagten.<br/>
si sprâchen «wiest uns sus geschehen?<br/>
hât unser junchêrre ersehen<br/>
ûf disen rittern helme schart,<br/>
sone hân wir uns niht wol bewart.<br/>
wir sulen der küneginne haz<br/>
von schulden hœren umbe daz,<br/>
wand er mit uns dâ her lief<br/>
hiute morgen dô si dannoch slief.»<br/>
der knappe enruochte ouch wer dô schôz<br/>
die hirze kleine unde grôz:<br/>
er huop sich gein der muoter widr,<br/>
und sagt ir mær. dô viel si nidr:<br/>
sîner worte si sô sêre erschrac,<br/>
daz si unversunnen vor im lac.
</p>
<p>
dô diu küneginne<br/>
widr kom zir sinne,<br/>
swie si dâ vor wære verzagt,<br/>
dô sprach si «sun, wer hât gesagt<br/>
dir von ritters orden?<br/>
wâ bist dus innen worden?»<br/>
«muoter, ich sach vier man<br/>
noch liehter danne got getân:<br/>
die sagten mir von ritterschaft.<br/>
Artûs küneclîchiu kraft<br/>
sol mich nâch rîters êren<br/>
an schildes ambet kêren.»<br/>
sich huop ein niwer jâmer hie.<br/>
diu frouwe enwesse rehte, wie<br/>
daz si ir den list erdæhte<br/>
unde in von dem willen bræhte.
</p>
<p>
Der knappe tump unde wert<br/>
iesch von der muoter dicke ein pfert.<br/>
daz begunde se in ir herzen klagn.<br/>
si dâhte «in wil im niht versagn:<br/>
ez muoz abr vil bœse sîn.»<br/>
do gedâhte mêr diu künegîn<br/>
«der liute vil bî spotte sint.<br/>
tôren kleider sol mîn kint<br/>
ob sîme liehten lîbe tragn.<br/>
wirt er geroufet unt geslagn,<br/>
sô kumt er mir her wider wol.»<br/>
ôwê der jæmerlîchen dol!<br/>
diu frouwe nam ein sactuoch:<br/>
si sneit im hemde unde bruoch,<br/>
daz doch an eime stücke erschein,<br/>
unz enmitten an sîn blankez bein.<br/>
daz wart für tôren kleit erkant.<br/>
ein gugel man obene drûfe vant.<br/>
al frisch rûch kelberîn<br/>
von einer hût zwei ribbalîn<br/>
nâch sînen beinen wart gesnitn.<br/>
dâ wart grôz jâmer niht vermitn.
</p>
<p>
diu küngîn was alsô bedâht,<br/>
si bat belîben in die naht.<br/>
«dune solt niht hinnen kêren,<br/>
ich wil dich list ê lêren.<br/>
an ungebanten strâzen<br/>
soltu tunkel fürte lâzen:<br/>
die sîhte und lûter sîn,<br/>
dâ solte al balde rîten în.<br/>
du solt dich site nieten,<br/>
der werlde grüezen bieten.<br/>
Op dich ein grâ wîse man<br/>
zuht wil lêrn als er wol kan,<br/>
dem soltu gerne volgen,<br/>
und wis im niht erbolgen.<br/>
sun, lâ dir bevolhen sîn,<br/>
swâ du guotes wîbes vingerlîn<br/>
mügest erwerben unt ir gruoz,<br/>
daz nim: ez tuot dir kumbers buoz.<br/>
du solt zir kusse gâhen<br/>
und ir lîp vast umbevâhen:<br/>
daz gît gelücke und hôhen muot,<br/>
op si kiusche ist unde guot.
</p>
<p>
du solt och wizzen, sun mîn,<br/>
der stolze küene Lähelîn<br/>
dînen fürsten ab ervaht zwei lant,<br/>
diu solten dienen dîner hant,<br/>
Wâleis und Norgâls.<br/>
ein dîn fürste Turkentâls<br/>
den tôt von sîner hende enphienc:<br/>
dîn volc er sluoc unde vienc.»<br/>
«diz rich ich, muoter, ruocht es got:<br/>
in verwundet noch mîn gabylôt.»
</p>
<p>
des morgens dô der tag erschein,<br/>
der knappe balde wart enein,<br/>
im was gein Artûse gâch.<br/>
[frou] Herzeloyde in kuste und lief im nâch.<br/>
der werlde riwe aldâ geschach.<br/>
dô si ir sun niht langer sach<br/>
(der reit enwec), wemst deste baz?<br/>
dô viel diu frouwe valsches laz<br/>
ûf die erde, aldâ si jâmer sneit<br/>
sô daz se ein sterben niht vermeit.
</p>
<p>
ir vil getriulîcher tôt<br/>
der frouwen wert die hellenôt.<br/>
ôwol si daz se ie muoter wart!<br/>
sus fuor die lônes bernden vart<br/>
ein wurzel der güete<br/>
und ein stam der diemüete.<br/>
ôwê daz wir nu niht enhân<br/>
ir sippe unz an den eilften spân!<br/>
des wirt gevelschet manec lîp.<br/>
doch solten nu getriwiu wîp<br/>
heiles wünschen disem knabn,<br/>
der sich hie von ir hât erhabn.
</p>
<p>
Dô kêrt der knabe wol getân<br/>
gein dem fôrest in Brizljân.<br/>
er kom an einen bach geritn.<br/>
den hete ein han wol überschritn:<br/>
swie dâ stuonden bluomen unde gras,<br/>
durch daz sîn fluz sô tunkel was,<br/>
der knappe den furt dar an vermeit.<br/>
den tager gar derneben reit,<br/>
alsez sînen witzen tohte.<br/>
er beleip die naht swier mohte,<br/>
unz im der liehte tag erschein.<br/>
der knappe huob sich dan al ein<br/>
zeime furte lûter wol getân.<br/>
dâ was anderhalp der plân<br/>
mit eime gezelt gehêret,<br/>
grôz rîcheit dran gekêret.<br/>
von drîer varwe samît<br/>
ez was hôh unde wît:<br/>
ûf den næten lâgn borten guot.<br/>
dâ hienc ein liderîn huot,<br/>
den man drüber ziehen solte<br/>
immer swenne ez regenen wolte.
</p>
<p>
duc Orilus de Lalander,<br/>
des wîp dort unde vander<br/>
ligende wünneclîche,<br/>
die herzoginne rîche.<br/>
glîch eime rîters trûte.<br/>
si hiez Jeschûte.
</p>
<p>
Diu frouwe was entslâfen.<br/>
si truoc der minne wâfen,<br/>
einen munt durchliuhtic rôt,<br/>
und gerndes ritters herzen nôt.<br/>
innen des diu frouwe slief,<br/>
der munt ir von einander lief:<br/>
der truoc der minne hitze fiur.<br/>
sus lac des wunsches âventiur.<br/>
von snêwîzem beine<br/>
nâhe bî ein ander kleine,<br/>
sus stuonden ir die liehten zene.<br/>
ich wæn mich iemen küssens wene<br/>
an ein sus wol gelobten munt:<br/>
daz ist mir selten worden kunt.
</p>
<p>
ir deckelachen zobelîn<br/>
erwant an ir hüffelîn,<br/>
daz si durch hitze von ir stiez,<br/>
dâ si der wirt al eine liez.<br/>
si was geschicket unt gesniten,<br/>
an ir was künste niht vermiten:<br/>
got selbe worht ir süezen lîp.<br/>
och hete daz minneclîche wîp<br/>
langen arm und blanke hant.<br/>
der knappe ein vingerlîn dâ vant,<br/>
daz in gein dem bette twanc,<br/>
da er mit der herzoginne ranc.<br/>
dô dâhter an die muoter sîn:<br/>
diu riet an wîbes vingerlîn.<br/>
ouch spranc der knappe wol getân<br/>
von dem teppiche an daz bette sân.
</p>
<p>
Diu süeze kiusche unsamfte erschrac,<br/>
do der knappe an ir arme lac:<br/>
si muost iedoch erwachen.<br/>
mit schame al sunder lachen<br/>
diu frouwe zuht gelêret<br/>
sprach «wer hât mich entêret?<br/>
junchêrre, es ist iu gar ze vil:<br/>
ir möht iu nemen ander zil.»
</p>
<p>
diu frouwe lûte klagte:<br/>
ern ruochte waz si sagte,<br/>
ir munt er an den sînen twanc.<br/>
dâ nâch was dô niht ze lanc,<br/>
er druct an sich die herzogîn<br/>
und nam ir och ein vingerlîn.<br/>
an ir hemde ein fürspan er dâ sach:<br/>
ungefuoge erz dannen brach.<br/>
diu frouwe was mit wîbes wer:<br/>
ir was sîn kraft ein ganzez her.<br/>
doch wart dâ ringens vil getân.<br/>
der knappe klagete'n hunger sân.<br/>
diu frouwe was ir lîbes lieht:<br/>
si sprach «ir solt mîn ezzen nieht.<br/>
wært ir ze frumen wîse,<br/>
ir næmt iu ander spîse.<br/>
dort stêt brôt unde wîn,<br/>
und ouch zwei pardrîsekîn,<br/>
alss ein juncfrouwe brâhte,<br/>
dius wênec iu gedâhte.»<br/>
Ern ruochte wâ diu wirtin saz:<br/>
einen guoten kropf er az,<br/>
dar nâch er swære trünke tranc.<br/>
die frouwen dûhte gar ze lanc<br/>
sîns wesens in dem poulûn.<br/>
si wânde, er wære ein garzûn<br/>
gescheiden von den witzen.<br/>
ir scham begunde switzen.<br/>
iedoch sprach diu herzogîn<br/>
«junchêrre, ir sult mîn vingerlîn<br/>
hie lâzen unt mîn fürspan.<br/>
hebt iuch enwec: wan kumt mîn man,<br/>
ir müezet zürnen lîden,<br/>
daz ir gerner möhtet mîden.»
</p>
<p>
dô sprach der knappe wol geborn<br/>
«wê waz fürht ich iurs mannes zorn?<br/>
wan schadet ez iu an êren,<br/>
sô wil ich hinnen kêren.»<br/>
dô gienger zuo dem bette sân:<br/>
ein ander kus dâ wart getân.<br/>
daz was der herzoginne leit.<br/>
der knappe ân urloup dannen reit:<br/>
iedoch sprach er «got hüete dîn:<br/>
alsus riet mir diu muoter mîn.»
</p>
<p>
der knappe des roubes was gemeit.<br/>
do er eine wîl von dan gereit,<br/>
wol nâch gein der mîle zil,<br/>
dô kom von dem ich sprechen wil.<br/>
der spürte an dem touwe<br/>
daz gesuochet was sîn frouwe.<br/>
der snüere ein teil was ûz getret:<br/>
dâ hete ein knappe dez gras gewet.<br/>
Der fürste wert unt erkant<br/>
sîn wîp dort unde al trûric vant.<br/>
dô sprach der stolze Orilus<br/>
«ôwê frowe, wie hân ich sus<br/>
mîn dienst gein iu gewendet!<br/>
mir ist nâch laster gendet<br/>
manec rîterlîcher prîs.<br/>
ir habt ein ander âmîs.»<br/>
diu frouwe bôt ir lougen<br/>
mit wazzerrîchen ougen<br/>
sô, daz sie unschuldic wære.<br/>
ern geloubte niht ir mære.
</p>
<p>
iedoch sprach si mit forhten siten<br/>
«dâ kom ein tôr her zuo geriten:<br/>
swaz ich liute erkennet hân,<br/>
ine gesach nie lîp sô wol getân.<br/>
mîn fürspan unde ein vingerlîn<br/>
nam er âne den willen mîn.»<br/>
«hey sîn lîp iu wol gevellet.<br/>
ir habt iuch zim gesellet.»<br/>
dô sprach si «nune welle got.<br/>
sîniu ribbalîn, sîn gabilôt<br/>
wârn mir doch ze nâhen.<br/>
diu rede iu solte smâhen:<br/>
fürstinne ez übele zæme,<br/>
op si dâ minne næme.»
</p>
<p>
aber sprach der fürste sân<br/>
«frouwe, ich hân iu niht getân:<br/>
irn welt iuch einer site schamn:<br/>
ir liezet küneginne namn<br/>
und heizt durch mich ein herzogin.<br/>
der kouf gît mir ungewin.<br/>
Mîn manheit ist doch sô quec,<br/>
daz iwer bruoder Erec,<br/>
mîn swâger, fil li roy Lac,<br/>
iuch wol dar umbe hazzen mac.<br/>
mich erkennet och der wîse<br/>
an sô bewantem prîse,<br/>
der ninder mag entêret sîn,<br/>
wan daz er mich vor Prurîn<br/>
mit sîner tjoste valte.<br/>
an im ich sît bezalte<br/>
hôhen prîs vor Karnant.<br/>
ze rehter tjost stach in mîn hant<br/>
hinderz ors durh fîanze:<br/>
durch sînen schilt mîn lanze<br/>
iwer kleinœte brâhte.<br/>
vil wênc ich dô gedâhte<br/>
iwerr minne eim anderm trûte,<br/>
mîn frouwe Jeschûte.
</p>
<p>
frouwe, ir sult gelouben des,<br/>
daz der stolze Gâlôes<br/>
fil li roy Gandîn<br/>
tôt lac von der tjoste mîn.<br/>
ir hielt ouch dâ nâhen bî,<br/>
dâ Plihopliherî<br/>
gein mir durch tjostieren reit<br/>
und mich sîn strîten niht vermeit.<br/>
mîn tjoste in hinderz ors verswanc,<br/>
daz in der satel ninder dranc.<br/>
ich hân dicke prîs bezalt<br/>
und manegen ritter ab gevalt.<br/>
des enmoht ich nu geniezen niht:<br/>
ein hôhez laster mir des giht.
</p>
<p>
Si hazzent mich besunder,<br/>
die von der tavelrunder,<br/>
der ich ähte nider stach,<br/>
da'z manec wert juncfrouwe sach,<br/>
umben spärwær ze Kanedic.<br/>
ich behielt iu prîs und mir den sic.<br/>
daz sâhet ir unt Artûs,<br/>
der mîne swester hât ze hûs,<br/>
die süezen Cunnewâren.<br/>
ir munt kan niht gebâren<br/>
mit lachen, ê si den gesiht<br/>
dem man des hôhsten prîses giht.<br/>
wan kœm mir doch der selbe man!<br/>
sô wurde ein strîten hie getân,<br/>
als hiute morgen, dô ich streit<br/>
und eime fürsten frumte leit,<br/>
der mir sîn tjostieren bôt:<br/>
von mîner tjoste lager tôt.
</p>
<p>
ich enwil iu niht von zorne sagen,<br/>
daz manger hât sîn wîp geslagen<br/>
umb ir krenker schulde.<br/>
het ich dienst od hulde,<br/>
daz ich iu solte bieten,<br/>
ir müest iuch mangels nieten.<br/>
ich ensol niht mêr erwarmen<br/>
an iweren blanken armen,<br/>
dâ ich etswenn durch minne lac<br/>
manegen wünneclîchen tac.<br/>
ich sol velwen iweren rôten munt,<br/>
[und] iwern ougen machen rœte kunt.<br/>
ich sol iu fröude entêren,<br/>
[und] iwer herze siuften lêren.»<br/>
Diu fürstin an den fürsten sach:<br/>
ir munt dô jæmerlîchen sprach<br/>
«nu êret an mir ritters prîs.<br/>
ir sît getriuwe unde wîs,<br/>
und ouch wol sô gewaldic mîn,<br/>
ir muget mir geben hôhen pîn.<br/>
ir sult ê mîn gerihte nemn.<br/>
durch elliu wîp lâts iuch gezemn:<br/>
ir mugt mir dannoch füegen nôt.<br/>
læge ich von andern handen tôt,<br/>
daz iu niht prîs geneicte,<br/>
swie schier ich denne veicte,<br/>
daz wære mir ein süeziu zît,<br/>
sît iwer hazzen an mir lît.»
</p>
<p>
aber sprach der fürste mêr<br/>
«frouwe, ir wert mir gar ze hêr:<br/>
des sol ich an iu mâzen.<br/>
geselleschaft wirt lâzen<br/>
mit trinken und mit ezzen:<br/>
bî ligens wirt vergezzen.<br/>
ir enphâhet mêr dehein gewant,<br/>
wan als ich iuch sitzen vant.<br/>
iwer zoum muoz sîn ein bästîn seil,<br/>
iwer phert bejagt wol hungers teil,<br/>
iwer satel wol gezieret<br/>
der wirt enschumphieret.»<br/>
vil balder zarte unde brach<br/>
den samît drabe: dô daz geschach,<br/>
er zersluoc den satel dâ se inne reit<br/>
(ir kiusche unde ir wîpheit<br/>
Sîn hazzen lîden muosten):<br/>
mit bästînen buosten<br/>
bant ern aber wider zuo.<br/>
ir kom sîn hazzen alze fruo.
</p>
<p>
dô sprach er an den zîten<br/>
«frowe, nu sulen wir rîten.<br/>
kœme ich ann, des wurde ich geil,<br/>
der hie nam iwerre minne teil.<br/>
ich bestüende in doch durch âventiur,<br/>
ob sîn âtem gæbe fiur,<br/>
als eines wilden trachen.»<br/>
al weinde sunder lachen<br/>
diu frouwe jâmers rîche<br/>
schiet dannen trûreclîche.<br/>
sine müete niht, swaz ir geschach,<br/>
wan ir mannes ungemach:<br/>
des trûren gap ir grôze nôt,<br/>
daz si noch sampfter wære tôt.<br/>
nu sult ir si durch triwe klagn:<br/>
si begint nu hôhen kumber tragn.<br/>
wær mir aller wîbe haz bereit,<br/>
mich müet doch froun Jeschûten leit.<br/>
sus riten si ûf der slâ hin nâch:<br/>
dem knappen vorn ouch was vil gâch.<br/>
doch wesse der unverzagte<br/>
niht daz man in jagte:<br/>
wan swen sîn ougen sâhen,<br/>
so er dem begunde nâhen,<br/>
den gruozte der knappe guoter,<br/>
und jach «sus riet mîn muoter.»
</p>
<p>
sus kom unser tœrscher knabe<br/>
geriten eine halden abe.<br/>
wîbes stimme er hôrte<br/>
vor eines velses orte.<br/>
ein frouwe ûz rehtem jâmer schrei:<br/>
ir was diu wâre freude enzwei.<br/>
der knappe reit ir balde zuo.<br/>
nu hœret waz diu frouwe tuo.<br/>
dâ brach frou Sigûne<br/>
ir langen zöpfe brûne<br/>
vor jâmer ûzer swarten.<br/>
der knappe begunde warten:<br/>
Schîânatulander<br/>
den fürsten tôt dâ vander<br/>
der juncfrouwen in ir schôz.<br/>
aller schimphe si verdrôz.
</p>
<p>
«er sî trûric od freuden var,<br/>
die bat mîn muoter grüezen gar.<br/>
got halde iuch,» sprach des knappen munt.<br/>
«ich hân hie jæmerlîchen funt<br/>
in iwerm schôze funden.<br/>
wer gap iun ritter wunden?»<br/>
der knappe unverdrozzen<br/>
sprach «wer hât in erschozzen?<br/>
geschahez mit eime gabylôt?<br/>
mich dunket, frouwe, er lige tôt.<br/>
welt ir mir dâ von iht sagn,<br/>
wer iu den rîter habe erslagn?<br/>
ob ich in müge errîten,<br/>
ich wil gerne mit im strîten.»
</p>
<p>
Dô greif der knappe mære<br/>
zuo sîme kochære:<br/>
vil scharphiu gabylôt er vant.<br/>
er fuort ouch dannoch beidiu phant<br/>
diu er von Jeschûten brach<br/>
unde ein tumpheit dâ geschach.<br/>
het er gelernt sîns vater site,<br/>
die werdeclîche im wonte mite,<br/>
diu bukel wære gehurtet baz,<br/>
da diu herzoginne al eine saz,<br/>
diu sît vil kumbers durch in leit.<br/>
mêr danne ein ganzez jâr si meit<br/>
gruoz von ir mannes lîbe.<br/>
unrehte geschach dem wîbe.<br/>
nu hœrt ouch von Sigûnen sagn:<br/>
diu kunde ir leit mit jâmer klagn.<br/>
si sprach zem knappen «du hâst tugent.<br/>
gêret sî dîn süeziu jugent<br/>
unt dîn antlütze minneclîch.<br/>
deiswâr du wirst noch sælden rîch.<br/>
disen ritter meit dez gabylôt:<br/>
er lac ze tjostieren tôt.<br/>
du bist geborn von triuwen,<br/>
daz er dich sus kan riuwen.»<br/>
ê si den knappen rîten lieze,<br/>
si vrâgte in ê wie er hieze,<br/>
und jach er trüege den gotes vlîz.<br/>
«bon fîz, scher fîz, bêâ fîz,<br/>
alsus hât mich genennet<br/>
der mich dâ heime erkennet.»
</p>
<p>
Dô diu rede was getân,<br/>
si erkant in bî dem namen sân.<br/>
nu hœrt in rehter nennen,<br/>
daz ir wol müget erkennen<br/>
wer dirre âventiur hêrre sî:<br/>
der hielt der juncfrouwen bî.<br/>
ir rôter munt sprach sunder twâl<br/>
«deiswâr du heizest Parzivâl.<br/>
der nam ist rehte enmitten durch.<br/>
grôz liebe ier solch herzen furch<br/>
mit dîner muoter triuwe:<br/>
dîn vater liez ir riuwe.<br/>
ichn gihe dirs niht ze ruome,<br/>
dîn muoter ist mîn muome,<br/>
und sag dir sunder valschen list<br/>
die rehten wârheit, wer du bist.<br/>
dîn vater was ein Anschevîn:<br/>
ein Wâleis von der muoter dîn<br/>
bistu geborn von Kanvoleiz.<br/>
die rehten wârheit ich des weiz.<br/>
du bist och künec ze Norgâls:<br/>
in der houbetstat ze Kingrivâls<br/>
sol dîn houbet krône tragen.<br/>
dirre fürste wart durch dich erslagen,<br/>
wand er dîn lant ie werte:<br/>
sîne triwe er nie verscherte.<br/>
junc vlætic süezer man,<br/>
die gebruoder hânt dir vil getân.<br/>
zwei lant nam dir Lähelîn:<br/>
disen ritter unt den vetern dîn<br/>
ze tjostiern sluoc Orilus.<br/>
der liez och mich in jâmer sus.<br/>
Mir diende ân alle schande<br/>
dirre fürste von dîm lande:<br/>
dô zôch mich dîn muoter.<br/>
lieber neve guoter,<br/>
nu hœr waz disiu mære sîn.<br/>
ein bracken seil gap im den pîn.<br/>
in unser zweier dienste den tôt<br/>
hât er bejagt, und jâmers nôt<br/>
mir nâch sîner minne.<br/>
ich hete kranke sinne,<br/>
daz ich im niht minne gap:<br/>
des hât der sorgen urhap<br/>
mir freude verschrôten:<br/>
nu minne i'n alsô tôten.»
</p>
<p>
dô sprach er «niftel, mir ist leit<br/>
dîn kumber und mîn laster breit.<br/>
swenne ich daz mac gerechen,<br/>
daz wil ich gerne zechen.»<br/>
dô was im gein dem strîte gâch.<br/>
si wîste in unrehte nâch:<br/>
si vorht daz er den lîp verlür<br/>
unt daz si grœzeren schaden kür.<br/>
eine strâze er dô gevienc,<br/>
diu gein den Berteneysen gienc:<br/>
diu was gestrîcht unde breit.<br/>
swer im widergienc od widerreit,<br/>
ez wære rittr od koufman,<br/>
die selben gruozter alle sân,<br/>
und jach, ez wær sînr muoter rât.<br/>
diu gabn ouch âne missetât.
</p>
<p>
der âbent begunde nâhen,<br/>
grôz müede gein im gâhen.<br/>
Do ersach der tumpheit genôz<br/>
ein hûs ze guoter mâze grôz.<br/>
dâ was inne ein arger wirt,<br/>
als noch ûf ungeslähte birt,<br/>
daz was ein vischære<br/>
und aller güete lære.<br/>
den knappen hunger lêrte<br/>
daz er dergegene kêrte<br/>
und klagte dem wirte hungers nôt.<br/>
der sprach «in gæbe ein halbez brôt<br/>
iu niht ze drîzec jâren.<br/>
swer mîner milte vâren<br/>
vergebene wil, der sûmet sich.<br/>
ine sorge umb niemen danne um mich,<br/>
dar nâch um mîniu kindelîn.<br/>
iren komt tâlanc dâ her în.<br/>
het ir phenninge oder phant,<br/>
ich behielt iuch al zehant.»<br/>
dô bôt im der knappe sân<br/>
froun Jeschûten fürspan.<br/>
dô daz der vilân ersach,<br/>
sîn munt derlachte unde sprach<br/>
«wiltu belîben, süezez kint,<br/>
dich êrent al die hinne sint.»<br/>
«wiltu mich hînt wol spîsen<br/>
und morgen rehte wîsen<br/>
gein Artûs (dem bin ich holt),<br/>
sô mac belîben dir daz golt.»<br/>
«diz tuon ich,» sprach der vilân.<br/>
«ine gesach nie lîp sô wol getân.<br/>
ich pringe dich durch wunder<br/>
für des künges tavelrunder.»
</p>
<p>
Die naht beleip der knappe dâ:<br/>
man sah in smorgens anderswâ.<br/>
des tages er kûme erbeite.<br/>
der wirt ouch sich bereite<br/>
und lief im vor, der knappe nâch<br/>
reit: dô was in beiden gâch.
</p>
<p>
mîn hêr Hartmann von Ouwe,<br/>
frou Ginovêr iwer frouwe<br/>
und iwer hêrre der künc Artûs,<br/>
den kumt ein mîn gast ze hûs.<br/>
bitet hüeten sîn vor spotte.<br/>
ern ist gîge noch diu rotte:<br/>
si sulen ein ander gampel nemn:<br/>
daz lâzen sich durch zuht gezemn.<br/>
anders iwer frouwe Enîde<br/>
unt ir muoter Karsnafîde<br/>
werdent durch die mül gezücket<br/>
unde ir lop gebrücket.<br/>
sol ich den munt mit spotte zern,<br/>
ich wil mînen friunt mit spotte wern.
</p>
<p>
dô kom der vischære<br/>
und ouch der knappe mære<br/>
einer houptstat sô nâhen,<br/>
aldâ si Nantes sâhen.<br/>
dô sprach er «kint, got hüete dîn.<br/>
nu sich, dort soltu rîten în.»<br/>
dô sprach der knappe an witzen laz<br/>
«du solt mich wîsen fürbaz.»<br/>
«wie wol mîn lîp daz bewart!<br/>
diu mässenîe ist sölher art,<br/>
genæht ir immer vilân,<br/>
daz wær vil sêre missetân.»
</p>
<p>
Der knappe al eine fürbaz reit<br/>
ûf einen plân niht ze breit:<br/>
der stuont von bluomen lieht gemâl.<br/>
in zôch nehein Curvenâl:<br/>
er kunde kurtôsîe niht,<br/>
als ungevarnem man geschiht.<br/>
sîn zoum der was pästîn,<br/>
und harte kranc sîn phärdelîn:<br/>
daz tet von strûchen manegen val.<br/>
ouch was sîn satel über al<br/>
unbeslagen mit niwen ledern.<br/>
samît, härmîner vedern<br/>
man dâ vil lützel an im siht.<br/>
ern bedorfte der mantelsnüere niht:<br/>
für suknî und für surkôt,<br/>
dâ für nam er sîn gabylôt.<br/>
des site man gein prîse maz,<br/>
sîn vater was gekleidet paz<br/>
ûfem tepch vor Kanvoleiz.<br/>
der geliez nie vorhtlîchen sweiz.
</p>
<p>
im kom ein ritter widerriten.<br/>
den gruozter nâch sînen siten.<br/>
«got hald iuch, riet mîn muoter mir.»<br/>
«junchêrre, got lôn iu unt ir,»<br/>
sprach Artûses basen sun.<br/>
den zôch Utepandragûn:<br/>
ouch sprach der selbe wîgant<br/>
erbeschaft ze Bertâne ûfez lant.<br/>
ez was Ithêr von Gaheviez:<br/>
den rôten rîter man in hiez.
</p>
<p>
Sîn harnasch was gar sô rôt<br/>
daz ez den ougen rœte bôt:<br/>
sîn ors was rôt unde snel,<br/>
al rôt was sîn gügerel,<br/>
rôt samît was sîn covertiur,<br/>
sîn schilt noch rœter danne ein fiur,<br/>
al rôt was sîn kursît<br/>
und wol an in gesniten wît,<br/>
rôt was sîn schaft, rôt was sîn sper,<br/>
al rôt nâch des heldes ger<br/>
was im sîn swert gerœtet,<br/>
nâch der scherpfe iedoch gelœtet.<br/>
der künec von Kukûmerlant,<br/>
al rôt von golde ûf sîner hant<br/>
stuont ein kopf vil wol ergrabn,<br/>
ob tavelrunder ûf erhabn.<br/>
blanc was sîn vel, rôt was sîn hâr.<br/>
der sprach zem knappen sunder vâr<br/>
«gêret sî dîn süezer lîp:<br/>
dich brâht zer werlde ein reine wîp.<br/>
wol der muoter diu dich bar!<br/>
ine gesach nie lîp sô wol gevar.<br/>
du bist der wâren minne blic,<br/>
ir schumphentiure unde ir sic.<br/>
vil wîbes freude an dir gesigt,<br/>
der nâch dir jâmer swære wigt.<br/>
lieber friunt, wilt du dâ hin în,<br/>
sô sage mir durch den dienest mîn<br/>
Artûse und den sînen,<br/>
ine süle niht flühtic schînen:<br/>
ich wil hie gerne beiten<br/>
swer zer tjost sich sol bereiten.
</p>
<p>
Ir neheiner habz für wunder.<br/>
ich reit für tavelrunder,<br/>
mîns landes ich mich underwant:<br/>
disen koph mîn ungefüegiu hant<br/>
ûf zucte, daz der wîn vergôz<br/>
froun Ginovêrn in ir schôz.<br/>
underwinden mich daz lêrte.<br/>
ob ich schoube umbe kêrte,<br/>
sô wurde ruozec mir mîn vel.<br/>
daz meit ich,» sprach der degen snel.<br/>
«ine hânz ouch niht durch roup getân:<br/>
des hât mîn krône mich erlân.<br/>
friunt, nu sage der künegîn,<br/>
ich begüzzes ân den willen mîn,<br/>
aldâ die werden sâzen,<br/>
die rehter wer vergâzen.<br/>
ez sîn künge od fürsten,<br/>
wes lânt se ir wirt erdürsten?<br/>
wan holent sim hie sîn goltvaz?<br/>
ir sneller prîs wirt anders laz.»
</p>
<p>
der knappe sprach «ich wirbe dir<br/>
swaz du gesprochen hâst ze mir.»<br/>
er reit von im ze Nantes în.<br/>
dâ volgeten im diu kindelîn<br/>
ûf den hof für den palas,<br/>
dâ maneger slahte fuore was.<br/>
schiere wart umb in gedranc.<br/>
Iwânet dar nâher spranc:<br/>
der knappe valsches vrîe<br/>
derbôt im kumpânîe.
</p>
<p>
Der knappe sprach «got halde dich,<br/>
bat reden mîn muoter mich,<br/>
ê daz ich schiede von ir hûs.<br/>
ich sihe hie mangen Artûs:<br/>
wer sol mich ritter machen?»<br/>
Iwânet begunde lachen,<br/>
er sprach «dun sihst des rehten niht;<br/>
daz aber schiere nu geschiht.»
</p>
<p>
er fuort in în zem palas,<br/>
dâ diu werde massenîe was.<br/>
sus vil kund er in schalle,<br/>
er sprach «got halde iuch [hêrren] alle,<br/>
benamn den künec und des wîp.<br/>
mir gebôt mîn muoter an den lîp,<br/>
daz ich die gruozte sunder:<br/>
unt die ob [der] tavelrunder<br/>
von rehtem prîse heten stat,<br/>
die selben si mich grüezen bat.<br/>
dar an ein kunst mich verbirt,<br/>
ine weiz niht welher hinne ist wirt.<br/>
dem hât ein ritter her enboten<br/>
(den sah ich allenthalben roten),<br/>
er well sîn dûze bîten.<br/>
mich dunct er welle strîten.<br/>
im ist ouch leit daz er den wîn<br/>
vergôz ûf die künegîn.<br/>
ôwî wan het ich sîn gewant<br/>
enphangen von des künges hant!<br/>
sô wær ich freuden rîche:<br/>
wan ez stêt sô rîterlîche.»
</p>
<p>
Der knappe unbetwungen<br/>
wart harte vil gedrungen,<br/>
gehurtet her unde dar.<br/>
sie nâmen sîner varwe war.<br/>
diz was selpschouwet,<br/>
gehêrret noch gefrouwet<br/>
wart nie minneclîcher fruht.<br/>
got was an einer süezen zuht,<br/>
do'r Parzivâlen worhte,<br/>
der vreise wênec vorhte.
</p>
<p>
sus wart für Artûsen brâht<br/>
an dem got wunsches het erdâht.<br/>
im kunde niemen vîent sîn.<br/>
do besah in ouch diu künegîn,<br/>
ê si schiede von dem palas,<br/>
dâ si dâ vor begozzen was.<br/>
Artûs an den knappen sach:<br/>
zuo dem tumben er dô sprach<br/>
«junchêrre, got vergelt iu gruoz,<br/>
den ich vil gerne dienen muoz<br/>
mit [dem] lîbe und mit dem guote.<br/>
des ist mir wol ze muote.»
</p>
<p>
«wolt et got, wan wær daz wâr!<br/>
der wîle dunket mich ein jâr.<br/>
daz ich niht ritter wesen sol,<br/>
daz tuot mir wirs denne wol.<br/>
nune sûmet mich niht mêre,<br/>
phlegt mîn nâch ritters êre.»<br/>
«daz tuon ich gerne,» sprach der wirt,<br/>
«ob werdekeit mich niht verbirt.<br/>
Du bist wol sô gehiure,<br/>
rîch an koste stiure<br/>
wirt dir mîn gâbe undertân.<br/>
dêswâr ich solz ungerne lân.<br/>
du solt unz morgen beiten:<br/>
ich wil dich wol bereiten.»
</p>
<p>
der wol geborne knappe<br/>
hielt gagernde als ein trappe.<br/>
er sprach «in wil hie nihtes biten.<br/>
mir kom ein ritter widerriten:<br/>
mac mir des harnasch werden niht,<br/>
ine ruoch wer küneges gâbe giht.<br/>
sô gît mir aber diu muoter mîn:<br/>
ich wæn doch diust ein künegîn.»
</p>
<p>
Artûs sprach zem knappen sân<br/>
«daz harnasch hât an im ein man,<br/>
daz ich tirs niht getörste gebn.<br/>
ich muoz doch sus mit kumber lebn<br/>
ân alle mîne schulde,<br/>
sît ich darbe sîner hulde.<br/>
ez ist Ithêr von Gaheviez,<br/>
der trûren mir durch freude stiez.»
</p>
<p>
«ir wært ein künec unmilte,<br/>
ob iuch sölher gâbe bevilte.<br/>
gebtz im dar,» sprach Keye sân,<br/>
«und lât in zuo zim ûf den plân.<br/>
sol iemen bringen uns den kopf,<br/>
hie helt diu geisel, dort der topf:<br/>
lâtz kint in umbe trîben:<br/>
sô lobt manz vor den wîben.<br/>
ez muoz noch dicke bâgen<br/>
und sölhe schanze wâgen.<br/>
Ine sorge umb ir deweders lebn:<br/>
man sol hunde umb ebers houbet gebn.»<br/>
«ungerne wolt ich im versagn,<br/>
wan daz ich fürhter werde erslagn,<br/>
dem ich helfen sol der rîterschaft,»<br/>
sprach Artûs ûz triwen kraft.
</p>
<p>
der knappe iedoch die gâbe enphienc,<br/>
dâ von ein jâmer sît ergienc.<br/>
dô was im von dem künege gâch.<br/>
junge und alte im drungen nâch.<br/>
Iwânet in an der hende zôch<br/>
für eine louben niht ze hôch.<br/>
dô saher für unde widr:<br/>
ouch was diu loube sô nidr,<br/>
daz er drûffe hôrte unde ersach<br/>
dâ von ein trûren im geschach.
</p>
<p>
dâ wolt ouch diu künegîn<br/>
selbe an dem venster sîn<br/>
mit rittern und mit frouwen.<br/>
die begundenn alle schouwen.<br/>
dâ saz frou Cunnewâre,<br/>
diu fiere und diu clâre.<br/>
diu enlachte decheinen wîs,<br/>
sine sæhe in die den hôhsten prîs<br/>
hete od solt erwerben:<br/>
si wolt ê sus ersterben.<br/>
allez lachen si vermeit,<br/>
unz daz der knappe für si reit:<br/>
do erlachte ir minneclîcher munt.<br/>
des wart ir rükke ungesunt.
</p>
<p>
Dô nam Keye scheneschlant<br/>
froun Cunnewâren de Lâlant<br/>
mit ir reiden hâre:<br/>
ir lange zöpfe clâre<br/>
die want er umbe sîne hant,<br/>
er spancte se âne türbant.<br/>
ir rüke wart kein eit gestabt:<br/>
doch wart ein stap sô dran gehabt,<br/>
unz daz sîn siusen gar verswanc,<br/>
durch die wât unt durch ir vel ez dranc.<br/>
dô sprach der unwîse<br/>
«iwerm werdem prîse<br/>
ist gegebn ein smæhiu letze:<br/>
ich pin sîn vängec netze,<br/>
ich soln wider in iuch smiden<br/>
daz irs enpfindet ûf den liden.<br/>
ez ist dem künge Artûs<br/>
ûf sînen hof unt in sîn hûs<br/>
sô manec werder man geriten,<br/>
durch den ir lachen hât vermiten,<br/>
und lachet nu durch einen man<br/>
der niht mit ritters fuore kan.»
</p>
<p>
in zorne wunders vil geschiht.<br/>
sîns slages wær im erteilet niht<br/>
vorem rîche ûf dise magt,<br/>
diu vil von friwenden wart geklagt.<br/>
op si halt schilt solde tragn,<br/>
diu unfuoge ist dâ geslagn:<br/>
wan si was von arde ein fürstîn.<br/>
Orilus und Lähelîn<br/>
ir bruoder, hetenz die gesehen,<br/>
der slege minre wære geschehen.
</p>
<p>
Der verswigen Antanor,<br/>
der durch swîgen dûht ein tôr,<br/>
sîn rede unde ir lachen<br/>
was gezilt mit einen sachen:<br/>
ern wolde nimmer wort gesagn,<br/>
sine lachte diu dâ wart geslagn.<br/>
dô ir lachen wart getân,<br/>
sîn munt sprach ze Keyen sân<br/>
«got weiz, hêr scheneschlant,<br/>
daz Cunnewâre de Lâlant<br/>
durch den knappen ist zerbert,<br/>
iwer freude es wirt verzert<br/>
noch von sîner hende,<br/>
ern sî nie sô ellende.»
</p>
<p>
«sît iwer êrste rede mir dröut,<br/>
ich wæne irs wênic iuch gevröut.»<br/>
sîn brât wart gâlûnet,<br/>
mit slegen vil gerûnet<br/>
dem witzehaften tôren<br/>
mit fiusten in sîn ôren:<br/>
daz tet Kaye sunder twâl.<br/>
dô muose der junge Parzivâl<br/>
disen kumber schouwen<br/>
Antanors unt der frouwen.<br/>
im was von herzen leit ir nôt:<br/>
vil dicker greif zem gabilôt.<br/>
vor der künegîn was sölch gedranc,<br/>
daz er durch daz vermeit den swanc.
</p>
<p>
urloup nam dô Iwânet<br/>
zem fil li roy Gahmuret:<br/>
Des reise al eine wart getân<br/>
hin ûz gein Ithêr ûf den plân.<br/>
dem sagter sölhiu mære,<br/>
daz niemen dinne wære<br/>
der tjostierens gerte.<br/>
«der künec mich gâbe werte.<br/>
ich sagte, als du mir jæhe,<br/>
wiez âne danc geschæhe<br/>
daz du den wîn vergüzze,<br/>
unfuoge dich verdrüzze.<br/>
ir decheinen lüstet strîtes.<br/>
gip mir dâ du ûffe rîtes,<br/>
unt dar zuo al dîn harnas:<br/>
daz enpfieng ich ûf dem palas:<br/>
dar inne ich ritter werden muoz.<br/>
widersagt sî dir mîn gruoz,<br/>
ob du mirz ungerne gîst.<br/>
wer mich, ob du bî witzen sîst.»
</p>
<p>
der künec von Kukûmerlant<br/>
sprach «hât Artûses hant<br/>
dir mîn harnasch gegebn,<br/>
dêswâr daz tæter ouch mîn lebn,<br/>
möhtestu mirz an gewinnen.<br/>
sus kan er friwende minnen.<br/>
was er dir abr ê iht holt,<br/>
dîn dienst gedient sô schiere den solt.»<br/>
«ich getar wol dienen swaz ich sol:<br/>
ouch hât er mich gewert vil wol.<br/>
gip her und lâz dîn lantreht:<br/>
ine wil niht langer sîn ein kneht,<br/>
ich sol schildes ambet hân.»<br/>
er greif im nâch dem zoume sân:<br/>
«du maht wol wesen Lähelîn,<br/>
von dem mir klaget diu muoter mîn.»
</p>
<p>
Der rîter umbe kêrt den schaft,<br/>
und stach den knappen sô mit kraft,<br/>
daz er und sîn pfärdelîn<br/>
muosen fallende ûf die bluomen sîn.<br/>
der helt was zornes dræte:<br/>
er sluog in daz im wæte<br/>
vome schafte ûzer swarten bluot.<br/>
Parzivâl der knappe guot<br/>
stuont al zornic ûf dem plân.<br/>
sîn gabylôt begreif er sân.<br/>
dâ der helm unt diu barbier<br/>
sich locheten ob dem härsnier,<br/>
durchz ouge in sneit dez gabylôt,<br/>
unt durch den nac, sô daz er tôt<br/>
viel, der valscheit widersatz.<br/>
[wîbe] siufzen, herzen jâmers kratz<br/>
gap Ithêrs tôt von Gaheviez,<br/>
der wîben nazziu ougen liez.<br/>
swelhiu sîner minne enphant,<br/>
durch die freude ir was gerant,<br/>
unde ir schimpf enschumphiert,<br/>
gein der riwe gecondewiert.
</p>
<p>
Parzivâl der tumbe<br/>
kêrt in dicke al umbe.<br/>
er kunde im ab geziehen niht:<br/>
daz was ein wunderlîch geschiht:<br/>
helmes snüer noch sîniu schinnelier,<br/>
mit sînen blanken handen fier<br/>
kund ers niht ûf gestricken<br/>
noch sus her ab gezwicken.<br/>
vil dickerz doch versuochte,<br/>
wîsheit der umberuochte.
</p>
<p>
Daz ors unt daz phärdelîn<br/>
erhuoben ein sô hôhen grîn,<br/>
daz ez Iwânet erhôrte<br/>
vor der stat ans graben orte,<br/>
froun Ginovêrn knapp unde ir mâc.<br/>
do'r von dem orse erhôrte den bâc,<br/>
und dô er niemen drûffe sach,<br/>
von sînen triwen daz geschach<br/>
die er nâch Parzivâle truoc,<br/>
dô gâhte dar der knappe kluoc.
</p>
<p>
er vant Ithêren tôt,<br/>
unt Parzivâln in tumber nôt.<br/>
snellîch er zin beiden spranc:<br/>
dô sageter Parzivâle danc<br/>
prîses des erwarp sîn hant<br/>
an dem von Kukûmerlant.<br/>
«got lôn dir. nu rât waz ich tuo:<br/>
ich kan hie harte wênic zuo:<br/>
wie bringe ichz ab im unde an mich?»<br/>
«daz kan ich wol gelêren dich,»<br/>
sus sprach der stolze Iwânet<br/>
zem fil li roy Gahmuret.<br/>
entwâpent wart der tôte man<br/>
aldâ vor Nantes ûf dem plân,<br/>
und an den lebenden geleget,<br/>
den dannoch grôziu tumpheit reget.
</p>
<p>
Iwânet sprach «diu ribbalîn<br/>
sulen niht underem îsern sîn:<br/>
du solt nu tragen ritters kleit.»<br/>
diu rede was Parzivâle leit:<br/>
Dô sprach der knappe guoter<br/>
«swaz mir gap mîn muoter,<br/>
des sol vil wênic von mir komn,<br/>
ez gê ze schaden odr ze fromn.»<br/>
daz dûhte wunderlîch genuoc<br/>
Iwâneten (der was kluoc):<br/>
iedoch muos er im volgen,<br/>
ern was im niht erbolgen.<br/>
zwuo liehte hosen îserîn<br/>
schuohterm über diu ribbalîn.<br/>
sunder leder mit zwein porten<br/>
zwêne sporen dar zuo gehôrten:<br/>
er spien im an daz goldes werc.<br/>
ê erm büte dar den halsperc,<br/>
er stricte im umb diu schinnelier.<br/>
sunder twâl vil harte schier<br/>
von fuoze ûf gewâpent wol<br/>
wart Parzivâl mit gernder dol.
</p>
<p>
dô iesch der knappe mære<br/>
sînen kochære.<br/>
«ich enreiche dir kein gabylôt:<br/>
diu ritterschaft dir daz verbôt»<br/>
sprach Iwânet der knappe wert.<br/>
der gurte im umbe ein scharpfez swert:<br/>
daz lêrt ern ûz ziehen<br/>
und widerriet im fliehen.<br/>
dô zôher im dar nâher sân<br/>
des tôten mannes kastelân:<br/>
daz truoc pein hôh unde lanc.<br/>
der gewâpent in den satel spranc:<br/>
ern gerte stegereife niht,<br/>
dem man noch snelheite giht.<br/>
Ywâneten niht bevilte,<br/>
ern lêrte in underm schilte<br/>
künsteclîch gebâren<br/>
und der vînde schaden vâren.<br/>
er bôt im in die hant ein sper:<br/>
daz was gar âne sîne ger:<br/>
doch vrâgt ern «war zuo ist diz frum?»<br/>
«swer gein dir zer tjoste kum,<br/>
dâ soltuz balde brechen,<br/>
durch sînen schilt verstechen.<br/>
wiltu des vil getrîben,<br/>
man lobt dich vor den wîben.»
</p>
<p>
als uns diu âventiure gieht,<br/>
von Kölne noch von Mâstrieht<br/>
kein schiltære entwürfe in baz<br/>
denn alser ûfem orse saz.<br/>
dô sprach er ze Ywânete sân<br/>
«lieber friunt, mîn kumpân,<br/>
ich hân hie 'rworben des ich pat.<br/>
du solt mîn dienst in die stat<br/>
dem künege Artûse sagen<br/>
und ouch mîn hôhez laster klagen.<br/>
bring im widr sîn goltvaz.<br/>
ein ritter sich an mir vergaz,<br/>
daz er die juncfrouwen sluoc<br/>
durch daz si lachens mîn gewuoc.<br/>
mich müent ir jæmerlîchen wort.<br/>
diun rüerent mir kein herzen ort:<br/>
jâ muoz enmitten drinne sîn<br/>
der frouwen ungedienter pîn.<br/>
Nu tuoz durch dîne gesellekeit,<br/>
und lâz dir [sîn] mîn laster leit.<br/>
got hüet dîn: ich wil von dir varn:<br/>
der mag uns bêde wol bewarn.»
</p>
<p>
Ithêrn von Gaheviez<br/>
er jæmerlîche ligen liez.<br/>
der was doch tôt sô minneclîch:<br/>
lebende was er sælden rîch.<br/>
wær ritterschaft sîn endes wer,<br/>
zer tjost durch schilt mit eime sper,<br/>
wer klagte dann die wunders nôt?<br/>
er starp von eime gabylôt.
</p>
<p>
Iwânet ûf in dô brach<br/>
der liehten bluomen zeime dach.<br/>
er stiez den gabylôtes stil<br/>
zuo zim nâch der marter zil.<br/>
der knappe kiusche unde stolz<br/>
dructe en kriuzes wîs ein holz<br/>
durch des gabylôtes snîden.<br/>
dône wolt er niht vermîden,<br/>
hin in die stat er sagte<br/>
des manec wîp verzagte<br/>
und manec ritter weinde,<br/>
der klagende triwe erscheinde.<br/>
dâ wart jâmers vil gedolt.<br/>
der tôte schône wart geholt.<br/>
diu künegîn reit ûz der stat:<br/>
daz heilictuom si füeren bat.<br/>
ob dem künege von Kukûmerlant,<br/>
den tôte Parzivâles hant,<br/>
Vrou Ginovêr diu künegin<br/>
sprach jæmerlîcher worte sin.<br/>
«ôwê unde heiâ hei,<br/>
Artûss werdekeit enzwei<br/>
sol brechen noch diz wunder,<br/>
der ob der tavelrunder<br/>
den hœhsten prîs solde tragn,<br/>
daz der vor Nantes lît erslagn.<br/>
sîns erbeteils er gerte,<br/>
dâ man in sterbens werte.<br/>
er was doch mässenîe alhie<br/>
alsô daz dechein ôre nie<br/>
dehein sîn untât vernam.<br/>
er was vor wildem valsche zam:<br/>
der was vil gar von im geschabn.<br/>
nu muoz ich alze fruo begrabn<br/>
ein slôz ob dem prîse.<br/>
sîn herze an zühten wîse,<br/>
obem slôze ein hantveste,<br/>
riet im benamn daz beste,<br/>
swâ man nâch wîbes minne<br/>
mit ellenthaftem sinne<br/>
solt erzeigen mannes triuwe.<br/>
ein berendiu fruht al niuwe<br/>
ist trûrens ûf diu wîp gesæt.<br/>
ûz dîner wunden jâmer wæt.<br/>
dir was doch wol sô rôt dîn hâr,<br/>
daz dîn bluot die bluomen clâr<br/>
niht rœter dorfte machen.<br/>
du swendest wîplich lachen.»<br/>
Ithêr der lobes rîche<br/>
wart bestatet küneclîche.<br/>
des tôt schoup siufzen in diu wîp.<br/>
sîn harnasch im verlôs den lîp:<br/>
dar umbe was sîn endes wer<br/>
des tumben Parzivâles ger.<br/>
sît dô er sich paz versan,<br/>
ungerne het erz dô getân.
</p>
<p>
daz ors einer site pflac:<br/>
grôz arbeit ez ringe wac:<br/>
ez wære kalt oder heiz,<br/>
ezn liez durch reise keinen sweiz,<br/>
ez træte stein oder ronen.<br/>
er dorft im keines gürtens wonen<br/>
doch eines loches nâher baz,<br/>
swer zwêne tage drûffe saz.<br/>
gewâpent reitz der tumbe man<br/>
den tac sô verre, ez hete lân<br/>
ein blôz wîser, solt erz hân geriten<br/>
zwêne tage, ez wære vermiten.<br/>
er lie'z et schûften, selten drabn:<br/>
er kunde im lützel ûf gehabn.
</p>
<p>
hin gein dem âbent er dersach<br/>
eins turnes gupfen unt des dach.<br/>
den tumben dûhte sêre,<br/>
wie der türne wüehse mêre:<br/>
der stuont dâ vil ûf eime hûs.<br/>
dô wânder si sæt Artûs:<br/>
des jaher im für heilikeit,<br/>
unt daz sîn sælde wære breit.<br/>
Alsô sprach der tumbe man.<br/>
«mîner muoter volc niht pûwen kan.<br/>
jane wehset niht sô lanc ir sât,<br/>
swaz sir in dem walde hât:<br/>
grôz regen si selten dâ verbirt.»<br/>
Gurnemanz de Grâharz hiez der wirt<br/>
ûf dirre burc dar zuo er reit.<br/>
dâ vor stuont ein linde breit<br/>
ûf einem grüenen anger:<br/>
der was breiter noch langer<br/>
niht wan ze rehter mâze.<br/>
daz ors und ouch diu strâze<br/>
in truogen dâ er sitzen vant<br/>
des was diu burc unt ouch daz lant.
</p>
<p>
ein grôziu müede in des betwanc,<br/>
daz er den schilt unrehte swanc,<br/>
ze verre hinder oder für,<br/>
et ninder nâch der site kür<br/>
die man dâ gein prîse maz.<br/>
Gurnamanz der fürste al eine saz:<br/>
ouch gap der linden tolde<br/>
ir schaten, als si solde,<br/>
dem houbetman der wâren zuht.<br/>
des site was vor valsche ein fluht,<br/>
der enpfienc den gast: daz was sîn reht.<br/>
bî im was ritter noch kneht.
</p>
<p>
sus antwurt im dô Parzivâl<br/>
ûz tumben witzen sunder twâl.<br/>
«mich pat mîn muoter nemen rât<br/>
ze dem der grâwe locke hât.<br/>
dâ wil ich iu dienen nâch,<br/>
sît mir mîn muoter des verjach.»<br/>
«Sît ir durch râtes schulde<br/>
her komen, iwer hulde<br/>
müezt ir mir durch râten lân,<br/>
und welt ir râtes volge hân.»
</p>
<p>
dô warf der fürste mære<br/>
ein mûzerspärwære<br/>
von der hende. in die burc er swanc:<br/>
ein guldîn schelle dran erklanc.<br/>
daz was ein bote: dô kom im sân<br/>
vil junchêrren wol getân.<br/>
er bat den gast, den er dâ sach,<br/>
în füern und schaffen sîn gemach.<br/>
der sprach «mîn muoter sagt al wâr:<br/>
altmannes rede stêt niht ze vâr.»
</p>
<p>
hin în sin fuorten al zehant,<br/>
da er manegen werden ritter vant.<br/>
ûf dem hove an einer stat<br/>
ieslîcher in erbeizen bat.<br/>
dô sprach an dem was tumpheit schîn<br/>
«mich hiez ein künec ritter sîn:<br/>
swaz halt drûffe mir geschiht,<br/>
ine kum von disem orse niht.<br/>
gruoz gein iu riet mîn muoter mir.»<br/>
si dancten beidiu im unt ir.<br/>
dô daz grüezen wart getân<br/>
(daz ors was müede und ouch der man),<br/>
maneger bete si gedâhten,<br/>
ê sin von dem orse brâhten<br/>
in eine kemenâten.<br/>
si begundn im alle râten<br/>
«lâtz harnasch von iu bringen<br/>
und iweren liden ringen.»
</p>
<p>
Schiere er muose entwâpent sîn.<br/>
dô si diu rûhen ribbalîn<br/>
und diu tôren kleit gesâhen,<br/>
si erschrâken die sîn pflâgen.<br/>
vil blûgez wart ze hove gesagt:<br/>
der wirt vor schame was nâch verzagt.<br/>
ein ritter sprach durch sîne zuht<br/>
«deiswâr sô werdeclîche fruht<br/>
erkôs nie mîner ougen sehe.<br/>
an im lît der sælden spehe<br/>
mit reiner süezen hôhen art.<br/>
wiest der minnen blic alsus bewart?<br/>
mich jâmert immer daz ich vant<br/>
an der werlde freude alsölh gewant.<br/>
wol doch der muoter diu in truoc,<br/>
an dem des wunsches lît genuoc.<br/>
sîn zimierde ist rîche:<br/>
dez harnasch stuont rîterlîche<br/>
ê ez kœm von dem gehiuren.<br/>
von einer quaschiuren<br/>
bluotige amesiere<br/>
kôs ich an im schiere.»
</p>
<p>
der wirt sprach zem ritter sân<br/>
«daz ist durch wîbe gebot getân.»<br/>
«nein, hêrre: erst mit sölhen siten,<br/>
ern kunde nimer wîp gebiten<br/>
daz si sîn dienst næme.<br/>
sîn varwe der minne zæme.»<br/>
der wirt sprach «nu sule wir sehn<br/>
an des wæte ein wunder ist geschehn.»
</p>
<p>
Si giengen dâ si funden<br/>
Parzivâln den wunden<br/>
von eime sper, daz bleip doch ganz.<br/>
sîn underwant sich Gurnemanz.<br/>
sölch was sîn underwinden,<br/>
daz ein vater sînen kinden,<br/>
der sich triwe kunde nieten,<br/>
möhtez in niht paz erbieten.<br/>
sîne wunden wuosch unde bant<br/>
der wirt mit sîn selbes hant.
</p>
<p>
dô was ouch ûf geleit daz prôt.<br/>
des was dem jungen gaste nôt,<br/>
wand in grôz hunger niht vermeit.<br/>
al vastende er des morgens reit<br/>
von dem vischære.<br/>
sîn wunde und harnasch swære,<br/>
die vor Nantes er bejagete,<br/>
im müede unde hunger sagete;<br/>
unt diu verre tagereise<br/>
von Artûse dem Berteneise,<br/>
dâ mann allenthalben vasten liez.<br/>
der wirt in mit im ezzen hiez:<br/>
der gast sich dâ gelabte.<br/>
in den barn er sich sô habte,<br/>
daz er der spîse swande vil.<br/>
daz nam der wirt gar zeime spil:<br/>
dô bat in vlîzeclîche<br/>
Gurnemanz der triwen rîche,<br/>
daz er vaste æze<br/>
unt der müede sîn vergæze.
</p>
<p>
Man huop den tisch, dô des wart zît.<br/>
«ich wæne daz ir müede sît»<br/>
sprach der wirt: «wært ir iht fruo?»<br/>
«got weiz, mîn muoter slief duo.<br/>
diu kan sô vil niht wachen.»<br/>
der wirt begunde lachen,<br/>
er fuort in an die slâfstat.<br/>
der wirt in sich ûz sloufen bat:<br/>
ungernerz tet, doch muosez sîn.<br/>
ein declachen härmîn<br/>
wart geleit übr sîn blôzen lîp.<br/>
sô werde fruht gebar nie wîp.
</p>
<p>
grôz müede und slâf in lêrte<br/>
daz er sich selten kêrte<br/>
an die anderen sîten.<br/>
sus kunder tages erbîten.<br/>
dô gebôt der fürste mære<br/>
daz ein bat bereite wære<br/>
reht umbe den mitten morgens tac<br/>
zende am teppich, da er dâ lac.<br/>
daz muose des morgens alsô sîn.<br/>
man warf dâ rôsen oben în.<br/>
swie wênic man umb in dâ rief,<br/>
der gast erwachte der dâ slief.<br/>
der junge werde süeze man<br/>
gienc sitzen in die kuofen sân.<br/>
ine weiz wer si des bæte:<br/>
juncfrowen in rîcher wæte<br/>
und an lîbes varwe minneclîch,<br/>
die kômen zühte site gelîch.<br/>
Si twuogn und strichen schiere<br/>
von im sîn amesiere<br/>
mit blanken linden henden.<br/>
jane dorft in niht ellenden<br/>
der dâ was witze ein weise.<br/>
sus dolter freude und eise,<br/>
tumpheit er wênc gein in enkalt.<br/>
juncfrouwen kiusche unde balt<br/>
in alsus kunrierten.<br/>
swâ von si parlierten,<br/>
dâ kunder wol geswîgen zuo.<br/>
ez dorft in dunken niht ze fruo:<br/>
wan von in schein der ander tac.<br/>
der glast alsus en strîte lac,<br/>
sîn varwe laschte beidiu lieht:<br/>
des was sîn lîp versûmet nieht.
</p>
<p>
man bôt ein badelachen dar:<br/>
des nam er vil kleine war.<br/>
sus kunder sich bî frouwen schemn,<br/>
vor in wolt erz niht umbe nemn.<br/>
die juncfrouwen muosen gên:<br/>
sine torsten dâ niht langer stên.<br/>
ich wæn si gerne heten gesehn,<br/>
ob im dort unde iht wære geschehn.<br/>
wîpheit vert mit triuwen:<br/>
si kan friwendes kumber riuwen.<br/>
der gast an daz bette schreit.<br/>
al wîz gewant im was bereit.<br/>
von golde unde sîdîn<br/>
einen bruochgürtel zôch man drîn.<br/>
scharlachens hosen rôt man streich<br/>
an in dem ellen nie gesweich.<br/>
Avoy wie stuonden sîniu bein!<br/>
reht geschickede ab in schein.<br/>
brûn scharlachen wol gesniten,<br/>
(dem was furrieren niht vermiten)<br/>
beidiu innen härmîn blanc,<br/>
roc und mantel wâren lanc:<br/>
breit swarz unde grâ<br/>
zobel dervor man kôs aldâ.<br/>
daz leit an der gehiure.<br/>
undr einen gürtel tiure<br/>
wart er gefischieret,<br/>
und wol gezimieret<br/>
mit einem tiuren fürspan.<br/>
sîn munt dâ bî vor rœte bran.
</p>
<p>
dô kom der wirt mit triwen kraft:<br/>
nâch dem gienc stolziu rîterschaft.<br/>
der enphienc den gast. dô daz geschach,<br/>
der ritter ieslîcher sprach,<br/>
sine gesæhen nie sô schœnen lîp.<br/>
mit triwen lobten si daz wîp,<br/>
diu gap der werlde alsölhe fruht.<br/>
durch wârheit und umb ir zuht<br/>
si jâhen «er wirt wol gewert,<br/>
swâ sîn dienst genâden gert:<br/>
im ist minne und gruoz bereit,<br/>
mager geniezen werdekeit.»<br/>
ieslîcher im des tâ verjach,<br/>
unt dar nâch swer in ie gesach.
</p>
<p>
Der wirt in mit der hant gevienc,<br/>
geselleclîcher dannen gienc.<br/>
in vrâgt der fürste mære,<br/>
welch sîn ruowe wære<br/>
des nahtes dâ bî im gewesen.<br/>
«hêr, dan wære ich niht genesen,<br/>
wan daz mîn muoter her mir riet<br/>
des tages dô ich von ir schiet.»<br/>
«got müeze lônen iu unt ir.<br/>
hêrre, ir tuot genâde an mir.»<br/>
dô gienc der helt mit witzen kranc<br/>
dâ man got und dem wirte sanc.<br/>
der wirt zer messe in lêrte<br/>
daz noch die sælde mêrte,<br/>
opfern unde segnen sich,<br/>
und gein dem tiuvel kêrn gerich.
</p>
<p>
dô giengens ûf den palas,<br/>
aldâ der tisch gedecket was.<br/>
der gast ze sîme wirte saz,<br/>
die spîser ungesmæhet az.<br/>
der wirt sprach durch höfscheit<br/>
«hêrre, iu sol niht wesen leit,<br/>
ob ich iuch vrâge mære,<br/>
wannen iwer reise wære.»<br/>
er saget im gar die underscheit,<br/>
wier von sîner muoter reit,<br/>
umbez vingerl unde umbz fürspan,<br/>
und wie erz harnasch gewan.<br/>
der wirt erkante den ritter rôt:<br/>
er dersiufte, in derbarmt sîn nôt.<br/>
sînen gast des namn er niht erliez,<br/>
den rôten ritter er in hiez.
</p>
<p>
Dô man den tisch hin dan genam,<br/>
dar nâch wart wilder muot vil zam.<br/>
der wirt sprach zem gaste sîn<br/>
«ir redet als ein kindelîn.<br/>
wan geswîgt ir iwerr muoter gar?<br/>
und nemet anderr mære war.<br/>
habt iuch an mînen rât:<br/>
der scheidet iuch von missetât.
</p>
<p>
sus heb ich an: lâts iuch gezemn.<br/>
ir sult niemer iuch verschemn.<br/>
verschamter lîp, waz touc der mêr?<br/>
der wont in der mûze rêr,<br/>
dâ im werdekeit entrîset<br/>
unde in gein der helle wîset.
</p>
<p>
ir tragt geschickede unde schîn,<br/>
ir mugt wol volkes hêrre sîn.<br/>
ist hôch und hœht sich iwer art,<br/>
lât iweren willen des bewart,<br/>
iuch sol erbarmen nôtec her:<br/>
gein des kumber sît ze wer<br/>
mit milte und mit güete:<br/>
vlîzet iuch diemüete.<br/>
der kumberhafte werde man<br/>
wol mit schame ringen kan<br/>
(daz ist ein unsüez arbeit):<br/>
dem sult ir helfe sîn bereit.<br/>
swenne ir dem tuot kumbers buoz,<br/>
sô nâhet iu der gotes gruoz.<br/>
im ist noch wirs dan den die gênt<br/>
nâch porte aldâ diu venster stênt.
</p>
<p>
Ir sult bescheidenlîche<br/>
sîn arm unde rîche.<br/>
wan swâ der hêrre gar vertuot,<br/>
daz ist niht hêrlîcher muot:<br/>
sament er ab schaz ze sêre,<br/>
daz sint och unêre.
</p>
<p>
gebt rehter mâze ir orden.<br/>
ich pin wol innen worden<br/>
daz ir râtes dürftic sît:<br/>
nu lât der unfuoge ir strît.
</p>
<p>
irn sult niht vil gevrâgen:<br/>
ouch sol iuch niht betrâgen<br/>
bedâhter gegenrede, diu gê<br/>
reht als jenes vrâgen stê,<br/>
der iuch wil mit worten spehen.<br/>
ir kunnet hœren unde sehen,<br/>
entseben unde dræhen:<br/>
daz solt iuch witzen næhen.
</p>
<p>
lât derbärme bî der vrävel sîn.<br/>
sus tuot mir râtes volge schîn.<br/>
an swem ir strîtes sicherheit<br/>
bezalt, ern hab iu sölhiu leit<br/>
getân diu herzen kumber wesn,<br/>
die nemt, und lâzet in genesn.<br/>
ir müezet dicke wâpen tragn:<br/>
so'z von iu kom, daz ir getwagen<br/>
undr ougen unde an handen sît,<br/>
des ist nâch îsers râme zît.<br/>
sô wert ir minneclîch gevar:<br/>
des nement wîbes ougen war.
</p>
<p>
Sît manlîch und wol gemuot:<br/>
daz ist ze werdem prîse guot.<br/>
und lât iu liep sîn diu wîp:<br/>
daz tiwert junges mannes lîp.<br/>
gewenket nimmer tag an in:<br/>
daz ist reht manlîcher sin.<br/>
welt ir in gerne liegen,<br/>
ir muget ir vil betriegen:<br/>
gein werder minne valscher list<br/>
hât gein prîse kurze vrist.<br/>
dâ wirt der slîchære klage<br/>
daz dürre holz ime hage:<br/>
daz pristet unde krachet:<br/>
der wahtære erwachet.<br/>
ungeverte und hâmît,<br/>
dar gedîhet manec strît:<br/>
diz mezzet gein der minne.<br/>
diu werde hât sinne,<br/>
gein valsche listeclîche kunst:<br/>
swenn ir bejaget ir ungunst,<br/>
sô müezet ir gunêret sîn<br/>
und immer dulten schemeden pîn.
</p>
<p>
dise lêre sult ir nâhe tragn:<br/>
ich wil iu mêr von wîbes orden sagn.<br/>
man und wîp diu sint al ein;<br/>
als diu sunn diu hiute schein,<br/>
und ouch der name der heizet tac.<br/>
der enwederz sich gescheiden mac:<br/>
si blüent ûz eime kerne gar.<br/>
des nemet künsteclîche war.»
</p>
<p>
Der gast dem wirt durch râten neic.<br/>
sîner muoter er gesweic,<br/>
mit rede, und in dem herzen niht;<br/>
als noch getriwem man geschiht.
</p>
<p>
der wirt sprach sîn êre.<br/>
«noch sult ir lernen mêre<br/>
kunst an rîterlîchen siten.<br/>
wie kômet ir zuo mir geriten!<br/>
ich hân beschouwet manege want<br/>
dâ ich den schilt baz hangen vant<br/>
denner iu ze halse tæte.<br/>
ez ist uns niht ze spæte:<br/>
wir sulen ze velde gâhen:<br/>
dâ sult ir künste nâhen.<br/>
bringet im sîn ors, und mir dez mîn,<br/>
und ieslîchem ritterz sîn.<br/>
junchêrren sulen ouch dar komn,<br/>
der ieslîcher habe genomn<br/>
einen starken schaft, und bringe in dar,<br/>
der nâch der niwe sî gevar.»
</p>
<p>
sus kom der fürste ûf den plân:<br/>
dâ wart mit rîten kunst getân.<br/>
sîme gaste er râten gap,<br/>
wierz ors ûzem walap<br/>
mit sporen gruozes pîne<br/>
mit schenkelen fliegens schîne<br/>
ûf den poinder solde wenken,<br/>
[und] den schaft ze rehte senken,<br/>
[und] den schilt gein tjoste für sich nemen.<br/>
er sprach «des lâzet iuch gezemen.»
</p>
<p>
Unfuoger im sus werte<br/>
baz denne ein swankel gerte<br/>
diu argen kinden brichet vel.<br/>
dô hiez er komen ritter snel<br/>
gein im durch tjostieren.<br/>
er begunde in condwieren<br/>
einem zegegen an den rinc.<br/>
dô brâhte der jungelinc<br/>
sîn êrsten tjost durch einen schilt,<br/>
deis von in allen wart bevilt<br/>
unt daz er hinderz ors verswanc<br/>
einen starken rîter niht ze kranc.
</p>
<p>
ein ander tjostiur was komn.<br/>
dô het ouch Parzivâl genomn<br/>
einen starken niwen schaft.<br/>
sîn jugent het ellen unde kraft.<br/>
der junge süeze âne bart,<br/>
den twanc diu Gahmuretes art<br/>
und an geborniu manheit,<br/>
daz ors von rabbîne er reit<br/>
mit volleclîcher hurte dar,<br/>
er nam der vier nagele war.<br/>
des wirtes ritter niht gesaz,<br/>
al vallende er den acker maz.<br/>
dô muosen kleiniu stückelîn<br/>
aldâ von trunzûnen sîn.<br/>
sus stach err fünve nidr.<br/>
der wirt in nam und fuorte in widr.<br/>
aldâ behielt er schimpfes prîs:<br/>
er wart ouch sît an strîte wîs.
</p>
<p>
Die sîn rîten gesâhen,<br/>
al die wîsen im des jâhen,<br/>
dâ füere kunst und ellen bî.<br/>
«nu wirt mîn hêrre jâmers vrî:<br/>
sich mac nu jungen wol sîn lebn.<br/>
er sol im ze wîbe gebn<br/>
sîne tohter, unser frouwen.<br/>
ob wirn bî witzen schouwen,<br/>
sô lischet im sîn jâmers nôt.<br/>
für sîner drîer süne tôt<br/>
ist im ein gelt ze hûs geriten:<br/>
nu hât in sælde niht vermiten.»
</p>
<p>
sus kom der fürste sâbents în.<br/>
der tisch gedecket muose sîn.<br/>
sîne tohter bat er komn<br/>
ze tische: alsus hân ichz vernomn.<br/>
do er die maget komen sach,<br/>
nu hœret wie der wirt sprach<br/>
ze der schœnen Lîâzen.<br/>
«du solt di'n küssen lâzen,<br/>
disen ritter, biut im êre:<br/>
er vert mit sælden lêre.<br/>
ouch solt an iuch gedinget sîn<br/>
daz ir der meide ir vingerlîn<br/>
liezet, op siz möhte hân.<br/>
nune hât sis niht, noch fürspan:<br/>
wer gæbe ir sölhen volleist<br/>
so der frouwen in dem fôreist?<br/>
diu het etswen von dem sie 'npfienc<br/>
daz iu zenpfâhen sît ergienc.<br/>
ir muget Lîâzen niht genemn.»<br/>
der gast begunde sich des schemn,<br/>
Iedoch kuster se an den munt:<br/>
dem was wol fiwers varwe kunt.<br/>
Lîâzen lîp was minneclîch,<br/>
dar zuo der wâren kiusche rîch.
</p>
<p>
der tisch was nider unde lanc.<br/>
der wirt mit niemen sich dâ dranc,<br/>
er saz al eine an den ort.<br/>
sînen gast hiez er sitzen dort<br/>
zwischen im unt sîme kinde.<br/>
ir blanken hende linde<br/>
muosen snîden, sô der wirt gebôt,<br/>
den man dâ hiez den ritter rôt,<br/>
swaz der ezzen wolde.<br/>
nieman si wenden solde,<br/>
sine gebârten heinlîche.<br/>
diu magt mit zühten rîche<br/>
leist ir vater willen gar.<br/>
si unt der gast wârn wol gevar.
</p>
<p>
dar nâch schier gienc diu maget widr.<br/>
sus pflac man des heldes sidr<br/>
unz an den vierzehenden tac.<br/>
bî sîme herzen kumber lac<br/>
anders niht wan umbe daz:<br/>
er wolt ê gestrîten baz,<br/>
ê daz er dar an wurde warm,<br/>
daz man dâ heizet frouwen arm.<br/>
in dûhte, wert gedinge<br/>
daz wære ein hôhiu linge<br/>
ze disem lîbe hie unt dort.<br/>
daz sint noch ungelogeniu wort.
</p>
<p>
Eins morgens urloubs er bat;<br/>
dô rûmter Grâharz die stat.<br/>
der wirt mit im ze velde reit:<br/>
dô huop sich niwez herzenleit.<br/>
dô sprach der fürste ûz triwe erkorn<br/>
«ir sît mîn vierder sun verlorn.<br/>
jâ wând ich ergetzet wære<br/>
drîer jæmerlîchen mære.<br/>
der wâren dennoch niht wan driu:<br/>
der nu mîn herze envieriu<br/>
mit sîner hende slüege<br/>
und ieslîch stücke trüege,<br/>
daz diuhte mich ein grôz gewin,<br/>
einz für iuch (ir rîtet hin),<br/>
diu driu für mîniu werden kint<br/>
diu ellenthaft erstorben sint.<br/>
sus lônt iedoch diu ritterschaft:<br/>
ir zagel ist jâmerstricke haft.
</p>
<p>
ein tôt mich lemt an freuden gar,<br/>
mînes sunes wol gevar,<br/>
der was geheizen Schenteflûrs.<br/>
dâ Cundwîr âmûrs<br/>
lîp unde ir lant niht wolte gebn,<br/>
in ir helfer flôs sîn lebn<br/>
von Clâmidê und von Kingrûn.<br/>
des ist mir dürkel als ein zûn<br/>
mîn herze von jâmers sniten.<br/>
nu sît ir alze fruo geriten<br/>
von mir trôstelôsen man.<br/>
ôwê daz ich niht sterben kan,<br/>
sît Lîâz diu schœne magt<br/>
und ouch mîn lant iu niht behagt.
</p>
<p>
Mîn ander sun hiez cons Lascoyt.<br/>
den sluoc mir Idêr fil Noyt<br/>
umb einen sparwære.<br/>
des stên ich freuden lære.<br/>
mîn dritter sun hiez Gurzgrî.<br/>
dem reit Mahaute bî<br/>
mit ir schœnem lîbe:<br/>
wan si gap im ze wîbe<br/>
ir stolzer bruoder Ehkunat.<br/>
gein Brandigân der houbetstat<br/>
kom er nâch Schoydelakurt geritn.<br/>
dâ wart sîn sterben niht vermitn:<br/>
dâ sluog in Mâbonagrîn.<br/>
des verlôs Mahaute ir liehten schîn,<br/>
und lac mîn wîp, sîn muoter, tôt:<br/>
grôz jâmer irz nâch im gebôt.»
</p>
<p>
der gast nams wirtes jâmer war,<br/>
wand erz im underschiet sô gar.<br/>
dô sprach er «hêrre, in bin niht wîs:<br/>
bezal abr i'emer ritters prîs,<br/>
sô daz ich wol mac minne gern,<br/>
ir sult mich Lîâzen wern,<br/>
iwerr tohter, der schœnen magt.<br/>
ir habt mir alze vil geklagt:<br/>
mag ich iu jâmer denne entsagen,<br/>
des lâz ich iuch sô vil niht tragen.»
</p>
<p>
urloup nam der junge man<br/>
von dem getriwen fürsten sân<br/>
unt zal der massenîe.<br/>
des fürsten jâmers drîe<br/>
was riwic an daz quater komn:<br/>
die vierden flust het er genomn.<br/>
<h2>Buch IV</h2>
</p>
<p>
sîn lîp mit zühten fuorte,<br/>
ôwê wan daz in ruorte<br/>
manec unsüeziu strenge.<br/>
im was diu wîte zenge,<br/>
und ouch diu breite gar ze smal:<br/>
elliu grüene in dûhte val,<br/>
sîn rôt harnasch in dûhte blanc:<br/>
sîn herze d'ougen des bedwanc.<br/>
sît er tumpheit âne wart,<br/>
done wolt in Gahmuretes art<br/>
denkens niht erlâzen<br/>
nâch der schœnen Lîâzen,<br/>
der meide sælden rîche,<br/>
diu im geselleclîche<br/>
sunder minn bôt êre.<br/>
swar sîn ors nu kêre,<br/>
er enmages vor jâmer niht enthabn,<br/>
ez welle springen oder drabn.
</p>
<p>
kriuze unde stûden stric,<br/>
dar zuo der wagenleisen bic<br/>
sîne waltstrâzen meit:<br/>
vil ungevertes er dô reit,<br/>
dâ wênic wegerîches stuont.<br/>
tal und berc wârn im unkuont.<br/>
genuoge hânt des einen site<br/>
und sprechent sus, swer irre rite<br/>
daz der den slegel fünde:<br/>
slegels urkünde<br/>
lac dâ âne mâze vil,<br/>
sulen grôze ronen sîn slegels zil.
</p>
<p>
Doch reit er wênec irre,<br/>
wan die slihte an der virre<br/>
kom er des tages von Grâharz<br/>
in daz künecrîch ze Brôbarz<br/>
durch wilde gebirge hôch.<br/>
der tac gein dem âbent zôch.<br/>
dô kom er an ein wazzer snel:<br/>
daz was von sîme duzze hel:<br/>
ez gâbn die velse ein ander.<br/>
daz reit er nider: dô vander<br/>
die stat ze Pelrapeire.<br/>
der künec Tampenteire<br/>
het si gerbet ûf sîn kint,<br/>
bî der vil liute in kumber sint.
</p>
<p>
daz wazzer fuor nâch polze siten,<br/>
die wol gevidert unt gesniten<br/>
sint, sô si armbrustes span<br/>
mit senewen swanke trîbet dan:<br/>
dar über gienc ein brükken slac,<br/>
dâ manec hurt ûffe lac:<br/>
ez flôz aldâ reht in daz mer.<br/>
Pelrapeir stuont wol ze wer.<br/>
seht wie kint ûf schocken varn,<br/>
die man schockes niht wil sparn:<br/>
sus fuor diu brücke âne seil:<br/>
diun was vor jugende niht sô geil.
</p>
<p>
dort anderhalben stuonden<br/>
mit helmen ûf gebuonden<br/>
sehzec ritter oder mêr.<br/>
die riefen alle kêrâ kêr:<br/>
mit ûf geworfen swerten<br/>
die kranken strîtes gerten.<br/>
Durch daz sin dicke sâhen ê,<br/>
si wânden ez wær Clâmidê,<br/>
wand er sô küneclîchen reit<br/>
gein der brücke ûf dem velde breit.
</p>
<p>
dô si disen jungen man<br/>
sus mit schalle riefen an,<br/>
swie vil erz ors mit sporen versneit,<br/>
durch vorht ez doch die brüken meit.<br/>
den rehtiu zageheit ie flôch,<br/>
der rebeizte nider unde zôch<br/>
sîn ors ûf der brücken swanc.<br/>
eins zagen muot wær alze kranc,<br/>
solt er gein sölhem strîte varn.<br/>
dar zuo muos er ein dinc bewarn:<br/>
wander vorhte des orses val.<br/>
dô lasch ouch anderhalp der schal:<br/>
die ritter truogen wider în<br/>
helme, schilde, ir swerte schîn,<br/>
und sluzzen zuo ir porten:<br/>
grœzer her si vorhten.
</p>
<p>
sus zôch hin über Parzivâl,<br/>
und kom geriten an ein wal,<br/>
dâ maneger sînen tôt erkôs,<br/>
der durch ritters prîs den lîp verlôs<br/>
vor der porte gein dem palas,<br/>
der hôch und wol gehêret was.<br/>
einen rinc er an der porte vant:<br/>
den ruorter vaste mit der hant.<br/>
sîns rüefens nam dâ niemen war,<br/>
wan ein juncfrouwe wol gevar.<br/>
ûz einem venster sach diu magt<br/>
den helt halden unverzagt.
</p>
<p>
Diu schœne zühte rîche<br/>
sprach «sît ir vîentlîche<br/>
her komen, hêrre, deist ân nôt.<br/>
ân iuch man uns vil hazzens pôt<br/>
vome lande und ûf dem mer,<br/>
zornec ellenthaftez her.»<br/>
dô sprach er «frowe, hie habt ein man<br/>
der iu dienet, ob ich kan.<br/>
iwer gruoz sol sîn mîn solt:<br/>
ich pin iu dienstlîchen holt.»<br/>
dô gienc diu magt mit sinne<br/>
für die küneginne,<br/>
und half im daz er kom dar în;<br/>
daz in sît wante hôhen pîn.
</p>
<p>
sus wart er în verlâzen.<br/>
iewederthalp der strâzen<br/>
stuont von bovel ein grôziu schar.<br/>
die werlîche kômen dar,<br/>
slingære und patelierre,<br/>
der was ein langiu vierre,<br/>
und arger schützen harte vil.<br/>
er kôs ouch an dem selben zil<br/>
vil küener sarjande,<br/>
der besten von dem lande,<br/>
mit langen starken lanzen<br/>
schärpfen unde ganzen.<br/>
als ichz mære vernomen hân,<br/>
dâ stuont ouch manec koufman<br/>
mit hâschen und mit gabilôt,<br/>
als in ir meisterschaft gebôt.
</p>
<p>
die truogen alle slachen balc.<br/>
der küneginne marschalc<br/>
Muose in durch si leiten<br/>
ûffen hof mit arbeiten.<br/>
der was gein wer berâten.<br/>
türn oben kemenâten,<br/>
wîchûs, perfrit, ärkêr,<br/>
der stuont dâ sicherlîchen mêr<br/>
denn er dâ vor gesæhe ie.<br/>
dô kômen allenthalben hie<br/>
ritter die in enpfiengen.<br/>
die riten unde giengen:<br/>
ouch was diu jæmerlîche schar<br/>
elliu nâch aschen var,<br/>
oder alse valwer leim.<br/>
min hêrre der grâf von Wertheim<br/>
wær ungern soldier dâ gewesn:<br/>
er möht ir soldes niht genesn.
</p>
<p>
der zadel fuogte in hungers nôt.<br/>
sine heten kæse, vleisch noch prôt,<br/>
si liezen zenstüren sîn,<br/>
und smalzten ouch deheinen wîn<br/>
mit ir munde, sô si trunken.<br/>
die wambe in nider sunken:<br/>
ir hüffe hôch unde mager,<br/>
gerumphen als ein Ungers zager<br/>
was in diu hût zuo den riben:<br/>
der hunger het inz fleisch vertriben.<br/>
den muosen si durch zadel dolen.<br/>
in trouf vil wênic in die kolen.<br/>
des twanc si ein werder man,<br/>
der stolze künec von Brandigân:<br/>
si arnden Clâmidês bete.<br/>
sich vergôz dâ selten mit dem mete<br/>
der zuber oder diu kanne:<br/>
ein Trühendingær phanne<br/>
mit kraphen selten dâ erschrei:<br/>
in was der selbe dôn enzwei.
</p>
<p>
wolt ich nu daz wîzen in,<br/>
sô het ich harte kranken sin.<br/>
wan dâ ich dicke bin erbeizet<br/>
und dâ man mich hêrre heizet,<br/>
dâ heime in mîn selbes hûs,<br/>
dâ wirt gefreut vil selten mûs.<br/>
wan diu müese ir spîse steln:<br/>
die dörfte niemen vor mir heln:<br/>
ine vinde ir offenlîche niht.<br/>
alze dicke daz geschiht<br/>
mir Wolfram von Eschenbach,<br/>
daz ich dulte alsolch gemach.
</p>
<p>
mîner klage ist vil vernomn:<br/>
nu sol diz mære wider komn,<br/>
wie Pelrapeir stuont jâmers vol.<br/>
dâ gap diu diet von freuden zol.<br/>
die helde triwen rîche<br/>
lebten kumberlîche.<br/>
ir wâriu manheit daz gebôt.<br/>
nu solde erbarmen iuch ir nôt:<br/>
ir lîp ist nu benennet phant,<br/>
sine lœse drûz diu hôhste hant.
</p>
<p>
nu hœrt mêr von den armen:<br/>
die solten iuch erbarmen.<br/>
Si enphiengen schämlîche<br/>
ir gast ellens rîche.<br/>
der dûhtes anders wol sô wert,<br/>
daz er niht dörfte hân gegert<br/>
ir herberge als ez in stuont:<br/>
ir grôziu nôt was im unkuont.
</p>
<p>
man leit ein teppech ûfez gras,<br/>
da vermûret und geleitet was<br/>
durch den schaten ein linde.<br/>
do entwâpent inz gesinde.<br/>
er was in ungelîche var,<br/>
dô er den râm von im sô gar<br/>
getwuoc mit einem brunnen:<br/>
dô het er der sunnen<br/>
verkrenket nâch ir liehten glast.<br/>
des dûhter si ein werder gast.<br/>
man bôt im einen mantel sân,<br/>
gelîch alsô der roc getân,<br/>
der ê des an dem helde lac:<br/>
des zobel gap wilden niwen smac.
</p>
<p>
si sprâchen «welt ir schouwen<br/>
die küngîn, unser frouwen?»<br/>
dô jach der helt stæte<br/>
daz er daz gerne tæte.<br/>
si giengen geinme palas,<br/>
dâ hôch hin ûf gegrêdet was.<br/>
ein minneclîch antlützes schîn,<br/>
dar zuo der ougen süeze sîn,<br/>
von der küneginne gienc<br/>
ein liehter glast, ê sin enpfienc.
</p>
<p>
Von Katelangen Kyôt<br/>
unt der werde Manpfilyôt<br/>
(herzogen beide wâren die),<br/>
ir bruoder kint si brâhten hie,<br/>
des landes küneginne.<br/>
durch die gotes minne<br/>
heten se ûf gegebn ir swert.<br/>
dâ giengen die fürsten wert<br/>
grâ unde wol gevar,<br/>
mit grôzer zuht si brâhten dar<br/>
die frouwen mitten an die stegen.<br/>
dâ kuste si den werden degen:<br/>
die munde wâren bêde rôt.<br/>
diu künegîn ir hant im bôt:<br/>
Parzivâln si fuorte wider<br/>
aldâ si sâzen beidiu nider.
</p>
<p>
frouwen unde rîterschaft<br/>
heten alle swache kraft,<br/>
die dâ stuondn und sâzen:<br/>
si heten freude lâzen,<br/>
daz gesinde und diu wirtîn.<br/>
Condwîr âmûrs ir schîn<br/>
doch schiet von disen strîten:<br/>
Jeschûten, Enîten,<br/>
und Cunnewâren de Lâlant,<br/>
und swâ man lobs die besten vant,<br/>
dâ man frouwen schœne gewuoc,<br/>
ir glastes schîn vast under sluoc,<br/>
und bêder Isalden.<br/>
jâ muose prîses walden<br/>
Condwîr âmûrs:<br/>
diu truoc den rehten bêâ curs.<br/>
Der name ist tiuschen schœner lîp.<br/>
ez wâren wol nütziu wîp,<br/>
die disiu zwei gebâren,<br/>
diu dâ bî ein ander wâren.<br/>
dô schuof wîp unde man<br/>
niht mêr wan daz si sâhen an<br/>
diu zwei bî ein ander.<br/>
guote friunt dâ vander.<br/>
der gast gedâht, ich sage iu wie.<br/>
«Lîâze ist dort, Lîâze ist hie.<br/>
mir wil got sorge mâzen:<br/>
nu sihe ich Lîâzen,<br/>
des werden Gurnemanzes kint.»<br/>
Lîâzen schœne was ein wint<br/>
gein der meide diu hie saz,<br/>
an der got wunsches niht vergaz<br/>
(diu was des landes frouwe),<br/>
als von dem süezen touwe<br/>
diu rôse ûz ir bälgelîn<br/>
blecket niwen werden schîn,<br/>
der beidiu wîz ist unde rôt.<br/>
daz fuogte ir gaste grôze nôt.<br/>
sîn manlîch zuht was im sô ganz,<br/>
sît in der werde Gurnamanz<br/>
von sîner tumpheit geschiet<br/>
unde im vrâgen widerriet,<br/>
ez enwære bescheidenlîche,<br/>
bî der küneginne rîche<br/>
saz sîn munt gar âne wort,<br/>
nâhe aldâ, niht verre dort.<br/>
maneger kan noch rede sparn,<br/>
der mêr gein frouwen ist gevarn.
</p>
<p>
Diu küneginne gedâhte sân<br/>
«ich wæn, mich smæhet dirre man<br/>
durch daz mîn lîp vertwâlet ist.<br/>
nein, er tuotz durch einen list:<br/>
er ist gast, ich pin wirtîn:<br/>
diu êrste rede wære mîn.<br/>
dar nâch er güetlîch an mich sach,<br/>
sît uns ze sitzen hie geschach:<br/>
er hât sich zuht gein mir enbart.<br/>
mîn rede ist alze vil gespart:<br/>
hie sol niht mêr geswigen sîn.»<br/>
zir gaste sprach diu künegîn
</p>
<p>
«hêrre, ein wirtîn reden muoz.<br/>
ein kus erwarp mir iwern gruoz,<br/>
ouch but ir dienst dâ her în:<br/>
sus sagte ein juncfrouwe mîn.<br/>
des hânt uns geste niht gewent:<br/>
des hât mîn herze sich gesent.<br/>
hêrre, ich vrâge iuch mære,<br/>
wannen iwer reise wære.»<br/>
«frouwe, ich reit bî disem tage<br/>
von einem man, den ich in klage<br/>
liez, mit triwen âne schranz.<br/>
der fürste heizet Gurnamanz,<br/>
von Grâharz ist er genant.<br/>
dannen reit ich hiut in ditze lant.»
</p>
<p>
alsus sprach diu werde magt.<br/>
«hetz anders iemen mir gesagt,<br/>
der volge wurde im niht verjehn,<br/>
deiz eines tages wære geschehn:<br/>
wan swelch mîn bote ie baldest reit,<br/>
die reise er zwêne tage vermeit.<br/>
Sîn swester was diu muoter mîn,<br/>
iwers wirtes. sîner tohter schîn<br/>
sich ouch vor jâmer krenken mac.<br/>
wir haben manegen sûren tac<br/>
mit nazzen ougen verklaget,<br/>
ich und Lîâze diu maget.<br/>
sît ir iwerem wirte holt,<br/>
sô nemtz hînte als wirz gedolt<br/>
hie lange hân, wîp unde man:<br/>
ein teil ir dienet im dar an.<br/>
ich wil iu unsern kumber klagen:<br/>
wir müezen strengen zadel tragen.»
</p>
<p>
dô sprach ir veter Kyôt<br/>
«frouwe, ich sende iu zwelf prôt,<br/>
schultern unde hammen drî:<br/>
dâ ligent ähte kæse bî,<br/>
unt zwei buzzel mit wîn.<br/>
iuch sol ouch der bruoder mîn<br/>
hînte stiuren: des ist nôt.»<br/>
dô sprach Manpfiljôt<br/>
«frouwe, ich send iu als vil.»<br/>
dô saz diu magt an vreuden zil:<br/>
ir grôzer danc wart niht vermitn.<br/>
si nâmen urloup unde ritn<br/>
dâ bî zir weidehûsen.<br/>
zer wilden albe klûsen<br/>
die alten sâzen sunder wer:<br/>
si heten ouch fride vome her.
</p>
<p>
ir bote wider quam gedrabt:<br/>
des wart diu kranke diet gelabt.<br/>
dô was der burgære nar<br/>
gedigen an dise spîse gar:<br/>
Ir was vor hunger maneger tôt<br/>
ê daz in dar kœme'z brôt.<br/>
teiln ez hiez diu künegîn,<br/>
dar zuo die kæse, dez vleisch, den wîn,<br/>
dirre kreftelôsen diet:<br/>
Parzivâl ir gast daz riet.<br/>
des bleip in zwein vil kûme ein snite:<br/>
die teiltens âne bâgens site.
</p>
<p>
diu wirtschaft was ouch verzert,<br/>
dâ mite maneges tôt erwert,<br/>
den der hunger leben liez.<br/>
dem gaste man dô betten hiez<br/>
sanfte, des ich wænen wil.<br/>
wærn die burgær vederspil,<br/>
sine wæren überkrüpfet niht;<br/>
des noch ir tischgerihte giht.<br/>
si truogen alle hungers mâl,<br/>
wan der junge Parzivâl.
</p>
<p>
der nam slâfes urloup.<br/>
ob sîne kerzen wæren schoup?<br/>
nein, si wâren bezzer gar.<br/>
dô gienc der junge wol gevar<br/>
an ein bette rîche<br/>
gehêrt küneclîche,<br/>
niht nâch armüete kür:<br/>
ein teppich was geleit derfür.<br/>
er bat die ritter wider gên,<br/>
diene liez er dâ niht langer stên.<br/>
kint im entschuohten, sân er slief;<br/>
unz im der wâre jâmer rief,<br/>
und liehter ougen herzen regen:<br/>
die wacten schiere den werden degen.<br/>
Daz kom als ich iu sagen wil.<br/>
ez prach niht wîplîchiu zil:<br/>
mit stæte kiusche truoc diu magt,<br/>
von der ein teil hie wirt gesagt.<br/>
die twanc urliuges nôt<br/>
und lieber helfære tôt<br/>
ir herze an sölhez krachen,<br/>
daz ir ougen muosen wachen.<br/>
dô gienc diu küneginne,<br/>
niht nâch sölher minne<br/>
diu sölhen namen reizet<br/>
der meide wîp heizet,<br/>
si suochte helfe unt friundes rât.<br/>
an ir was werlîchiu wât,<br/>
ein hemde wîz sîdîn:<br/>
waz möhte kampflîcher sîn,<br/>
dan gein dem man sus komende ein wîp?<br/>
ouch swanc diu frouwe umb ir lîp<br/>
von samît einen mantel lanc.<br/>
si gienc als si der kumber twanc.
</p>
<p>
juncfrouwen, kamerære,<br/>
swaz der dâ bî ir wære,<br/>
die lie si slâfen über al.<br/>
dô sleich si lîse ân allen schal<br/>
in eine kemenâten.<br/>
daz schuofen diez tâ tâten,<br/>
daz Parzivâl al eine lac.<br/>
von kerzen lieht alsam der tac<br/>
was vor sîner slâfstat.<br/>
gein sînem bette gieng ir pfat:<br/>
ûffen teppech kniete si für in.<br/>
si heten beidiu kranken sin,<br/>
Er unt diu küneginne,<br/>
an bî ligender minne.<br/>
hie wart alsus geworben:<br/>
an freuden verdorben<br/>
was diu magt: des twanc si schem:<br/>
ober si hin an iht nem?<br/>
leider des enkan er niht.<br/>
âne kunst ez doch geschiht,<br/>
mit eime alsô bewanden vride,<br/>
daz si diu süenebæren lide<br/>
niht zein ander brâhten.<br/>
wênc si des gedâhten.
</p>
<p>
der magede jâmer was sô grôz,<br/>
vil zäher von ir ougen vlôz<br/>
ûf den jungen Parzivâl.<br/>
der rehôrte ir weinens sölhen schal,<br/>
daz er si wachende an gesach.<br/>
leit und liep im dran geschach.<br/>
ûf rihte sich der junge man,<br/>
zer küneginne sprach er sân<br/>
«frouwe, bin ich iwer spot?<br/>
ir soldet knien alsus für got.<br/>
geruochet sitzen zuo mir her»<br/>
(daz was sîn bete und sîn ger):<br/>
«oder leit iuch hie aldâ ich lac.<br/>
lât mich belîben swâ ich mac.»<br/>
si sprach «welt ir iuch êren,<br/>
sölhe mâze gein mir kêren<br/>
daz ir mit mir ringet niht,<br/>
mîn ligen aldâ bî iu geschiht.»<br/>
des wart ein vride von im getân:<br/>
si smouc sich an daz bette sân.
</p>
<p>
Ez was dennoch sô spæte<br/>
daz ninder huon dâ kræte.<br/>
hanboume stuonden blôz:<br/>
der zadel hüener abe in schôz.<br/>
diu frouwe jâmers rîche<br/>
vrâgt in zühteclîche,<br/>
ober hœren wolt ir klage.<br/>
si sprach «ich fürhte, ob ichz iu sage,<br/>
ez wende iu slâf: daz tuot iu wê.<br/>
mir hât der künec Clâmidê<br/>
und Kingrûn sîn scheneschlant<br/>
verwüestet pürge unde lant<br/>
unz an Pelrapeire.<br/>
mîn vater Tampenteire<br/>
liez mich armen weisen<br/>
in vorhteclîchen vreisen.<br/>
mâge, fürsten unde man,<br/>
rîch und arme, undertân<br/>
was mir grôz ellenthaftez her:<br/>
die sint erstorben an der wer<br/>
halp oderz mêrre teil.<br/>
wes möht ich armiu wesen geil?<br/>
nu ist ez mir komen an daz zil,<br/>
daz ich mich selben tœten wil,<br/>
ê daz ich magetuom unde lîp<br/>
gebe und Clâmidês wîp<br/>
werde; wan sîn hant mir sluoc<br/>
Schenteflûrn, des herze truoc<br/>
manegen rîterlîchen prîs.<br/>
er mannes schœne ein blüende rîs,<br/>
er kunde valscheit mâzen,<br/>
der bruoder Lîâzen.»
</p>
<p>
Dô Lîâze wart genant,<br/>
nâch ir vil kumbers was gemant<br/>
der dienst gebende Parzivâl.<br/>
sîn hôher muot kom in ein tal:<br/>
daz riet Lîâzen minne.<br/>
er sprach zer küneginne<br/>
«vrouwe, hilft iuch iemens trôst?»<br/>
«jâ, hêrre, ob ich wurde erlôst<br/>
von Kingrûne scheneschlant.<br/>
ze rehter tjost hât mir sîn hant<br/>
gevellet manegen ritter nidr.<br/>
der kumt morgen dâ her widr,<br/>
und wænet daz ter hêrre sîn<br/>
süle ligen an dem arme mîn.<br/>
ir sâht wol mînen palas,<br/>
der ninder sô gehœhet was,<br/>
ine viel ê nider in den grabn,<br/>
ê Clâmidê solde habn<br/>
mit gewalt mîn magetuom.<br/>
sus wolt ich wenden sînen ruom.»
</p>
<p>
dô sprach er «frouwe, ist Kingrûn<br/>
Franzoys od Bertûn,<br/>
od von swelhem lande er vert,<br/>
mit mîner hant ir sît gewert<br/>
als ez mîn lîp volbringen mac.»<br/>
diu naht het ende und kom der tac.<br/>
diu vrouwe stuont ûf unde neic,<br/>
ir grôzen danc si niht versweic.<br/>
dô sleich si wider lîse.<br/>
nieman was dâ sô wîse,<br/>
der wurde ir gêns dâ gewar,<br/>
wan Parzivâl der lieht gevar.
</p>
<p>
Der slief niht langer dô dernâch.<br/>
der sunnen was gein hœhe gâch:<br/>
ir glesten durch die wolken dranc.<br/>
dô hôrter maneger glocken klanc:<br/>
kirchen, münster suocht diu diet<br/>
die Clâmidê von freuden schiet.
</p>
<p>
ûf rihte sich der junge man.<br/>
der küneginne kappelân<br/>
sanc gote und sîner frouwen.<br/>
ir gast si muose schouwen,<br/>
unz daz der benediz geschach.<br/>
nâch sînem harnasch er sprach:<br/>
dâ wart er wol gewâpent în.<br/>
er tet ouch ritters ellen schîn<br/>
mit rehter manlîcher wer.<br/>
dô kom Clâmidês her<br/>
mit manger baniere.<br/>
Kingrûn kom schiere<br/>
vor den andern verre<br/>
ûf eim ors von Iserterre,<br/>
als i'z mære hân vernomn.<br/>
dô was och für die porten komn<br/>
fil li roy Gahmuret.<br/>
der het der burgære gebet.
</p>
<p>
diz was sîn êrste swertes strît.<br/>
er nam den poinder wol sô wît,<br/>
daz von sîner tjoste hurt<br/>
bêden orsen wart enkurt.<br/>
darmgürtel brâsten umbe daz:<br/>
ietweder ors ûf hähsen saz.<br/>
die ê des ûf in sâzen,<br/>
ir swert si niht vergâzen:<br/>
In den scheiden si die funden.<br/>
Kingrûn truoc wunden<br/>
durch den arm und in die brust.<br/>
disiu tjost in lêrte flust<br/>
an sölhem prîse, des er phlac<br/>
unz an sîn hôchvart-swindens tac.<br/>
sölch ellen was ûf in gezalt:<br/>
sehs ritter solter hân gevalt,<br/>
die gein im kœmen ûf ein velt.<br/>
Parzivâl im brâhte gelt<br/>
mit sîner ellenthaften hant,<br/>
daz Kingrûn scheneschlant<br/>
wânde vremder mære,<br/>
wie ein pfeterære<br/>
mit würfen an in seigte.<br/>
ander strît in neigte:<br/>
ein swert im durch den helm erklanc.<br/>
Parzivâl in nider swanc:<br/>
er sazt im an die brust ein knie.<br/>
er bôt daz wart geboten nie<br/>
deheinem man, sîn sicherheit.<br/>
ir enwolde niht der mit im streit:<br/>
er bat in fîanze<br/>
bringen Gurnamanze.
</p>
<p>
«nein, hêr, du maht mir gerner tuon<br/>
den tôt. ich sluog im sînen suon,<br/>
Schenteflûr nam ich sîn lebn.<br/>
got hât dir êren vil gegebn:<br/>
swâ man saget daz von dir<br/>
diu kraft erzeiget ist an mir,<br/>
daz tu mich hâst betwungen,<br/>
sô ist dir wol gelungen.»
</p>
<p>
Dô sprach der junge Parzivâl<br/>
«ich wil dir lâzen ander wal.<br/>
nu sicher der künegîn,<br/>
der dîn hêrre hôhen pîn<br/>
hât gefrumt mit zorne.»<br/>
«sô wurde ich der verlorne.<br/>
mit swerten wær mîn lîp verzert<br/>
klein sô daz in sunnen vert.<br/>
wande ich hân herzeleit getân<br/>
dort inne manegem küenen man.»
</p>
<p>
«sô füer von disem plâne<br/>
inz lant ze Bertâne<br/>
dîn ritterlîche sicherheit<br/>
einer magt, diu durch mich leit<br/>
des si niht lîden solde,<br/>
der fuoge erkennen wolde.<br/>
und sag ir, swaz halt mir geschehe,<br/>
daz si mich nimmer vrô gesehe,<br/>
ê daz ich si gereche<br/>
aldâ ich schilt durchsteche.<br/>
sage Artûse und dem wîbe sîn,<br/>
in beiden, von mir dienest mîn,<br/>
dar zuo der massenîe gar,<br/>
und daz ich nimmer kume dar,<br/>
ê daz ich lasters mich entsage,<br/>
daz ich geselleclîchen trage<br/>
mit ir diu mir lachen bôt.<br/>
des kom ir lîp in grôze nôt.<br/>
sag ir, ich sî ir dienstman,<br/>
dienstlîcher dienste undertân.»<br/>
der rede ein volge dâ geschach:<br/>
die helde man sich scheiden sach.
</p>
<p>
Hin wider kom gegangen,<br/>
dâ sîn ors was gevangen,<br/>
der burgære kampfes trôst.<br/>
si wurden sît von im erlôst:<br/>
zwîvels pflac daz ûzer her,<br/>
daz Kingrûn an sîner wer<br/>
was enschumpfieret.<br/>
nu wart gecondwieret<br/>
Parzivâl zer künegîn.<br/>
diu tet im umbevâhens schîn,<br/>
si druct in vaste an ir lîp,<br/>
si sprach «in wirde niemer wîp<br/>
ûf erde decheines man,<br/>
wan den ich umbevangen hân.»<br/>
si half daz er entwâpent wart:<br/>
ir dienst was vil ungespart.<br/>
nâch sîner grôzen arbeit<br/>
was krankiu wirtschaft bereit.<br/>
die burgære sus gefuoren,<br/>
daz sim alle hulde swuoren,<br/>
und jâhn er müese ir hêrre sîn.<br/>
dô sprach ouch diu künegîn,<br/>
er solte sîn ir âmîs,<br/>
sît daz er sô hôhen prîs<br/>
bezalt an Kingrûne.<br/>
zwêne segele brûne<br/>
die kôs man von der wer hin abe:<br/>
die sluoc grôz wint vast in die habe.<br/>
die kiele wârn geladen sô<br/>
dês die burgær wurden vrô:<br/>
sine truogen niht wan spîse.<br/>
daz fuogte got der wîse.
</p>
<p>
Hin von den zinnen vielen<br/>
und gâhten zuo den kielen<br/>
daz hungerc her durch den roup.<br/>
si möhten vliegen sô diu loup,<br/>
die magern und die sîhten,<br/>
von vleische die lîhten:<br/>
in was erschoben niht der balc.<br/>
der küneginne marschalc<br/>
tet den schiffen sölhen vride,<br/>
daz er gebôt bî der wide<br/>
daz se ir decheiner ruorte.<br/>
die koufliuter fuorte<br/>
für sînen hêrren in die stat.<br/>
Parzivâl in gelten bat<br/>
ir habe zwispilte.<br/>
[die] koufliute des bevilte:<br/>
sus was vergolten in ir kouf.<br/>
den burgærn in die kolen trouf.
</p>
<p>
ich wær dâ nu wol soldier:<br/>
wan dâ trinket niemen bier,<br/>
si hânt wîns und spîse vil.<br/>
dô warp als ich iu sagen wil<br/>
Parzivâl der reine.<br/>
von êrst die spîse kleine<br/>
teilter mit sîn selbes hant.<br/>
er sazt die werden dier dâ vant.<br/>
er wolde niht ir læren magn<br/>
überkrüpfe lâzen tragn:<br/>
er gab in rehter mâze teil.<br/>
si wurden sînes râtes geil.<br/>
hin ze naht schuof er in mêr,<br/>
der unlôse niht ze hêr.
</p>
<p>
Bî ligens wart gevrâget dâ.<br/>
er unt diu küngîn sprâchen jâ.<br/>
er lac mit sölhen fuogen,<br/>
des nu niht wil genuogen<br/>
mangiu wîp, der in sô tuot.<br/>
daz si durch arbeitlîchen muot<br/>
ir zuht sus parrierent<br/>
und sich dergegen zierent!<br/>
vor gesten sint se an kiuschen siten:<br/>
ir herzen wille hât versniten<br/>
swaz mac an den gebærden sîn.<br/>
ir friunt si heinlîchen pîn<br/>
füegent mit ir zarte.<br/>
des mâze ie sich bewarte,<br/>
der getriwe stæte man<br/>
wol friwendinne schônen kan.<br/>
er denket, als ez lîht ist wâr,<br/>
«ich hân gedienet mîniu jâr<br/>
nâch lône disem wîbe,<br/>
diu hât mîme lîbe<br/>
erboten trôst: nu lige ich hie.<br/>
des hete mich genüeget ie,<br/>
ob ich mit mîner blôzen hant<br/>
müese rüeren ir gewant.<br/>
ob ich nu gîtes gerte,<br/>
untriwe es für mich werte.<br/>
solt ich si arbeiten,<br/>
unser beider laster breiten?<br/>
vor slâfe süeziu mære<br/>
sint frouwen site gebære.»<br/>
sus lac der Wâleise:<br/>
kranc was sîn vreise.
</p>
<p>
Den man den rôten ritter hiez,<br/>
die künegîn er maget liez.<br/>
si wânde iedoch, si wær sîn wîp:<br/>
durch sînen minneclîchen lîp<br/>
des morgens si ir houbet bant.<br/>
dô gap im bürge unde lant<br/>
disiu magetbæriu brût:<br/>
wand er was ir herzen trût.
</p>
<p>
si wâren mit ein ander sô,<br/>
daz si durch liebe wâren vrô,<br/>
zwên tage unt die dritten naht.<br/>
von im dicke wart gedâht<br/>
umbevâhens, daz sîn muoter riet:<br/>
Gurnemanz im ouch underschiet,<br/>
man und wîp wærn al ein.<br/>
si vlâhten arm unde bein.<br/>
ob ichz iu sagen müeze,<br/>
er vant daz nâhe süeze:<br/>
der alte und der niwe site<br/>
wonte aldâ in beiden mite.
</p>
<p>
in was wol und niht ze wê.<br/>
nu hœret ouch wie Clâmidê<br/>
in krefteclîcher hervart<br/>
mit mæren ungetrœstet wart.<br/>
sus begund im ein knappe sagen,<br/>
des ors zen sîten was durchslagen.<br/>
«vor Pelrapeire ûf dem plân<br/>
ist werdiu rîterschaft getân,<br/>
scharpf genuoc, von ritters hant.<br/>
betwungen ist der scheneschlant,<br/>
des hers meister Kingrûn<br/>
vert gein Artûse dem Bertûn.<br/>
Die soldier ligent noch vor der stat,<br/>
do er dannen schiet, als er si bat.<br/>
ir und iwer bêdiu her<br/>
vindet Pelrapeir mit wer.<br/>
dort inne ist ein ritter wert,<br/>
der anders niht wan strîtes gert.<br/>
iwer soldier jehent besunder,<br/>
daz von der tavelrunder<br/>
diu küneginne habe besant<br/>
Ithêrn von Kukûmerlant:<br/>
des wâpen kom zer tjoste für<br/>
und wart getragen nâch prîses kür.»
</p>
<p>
der künec sprach zem knappen sân<br/>
«Condwîr âmûrs wil mich hân,<br/>
und ich ir lîp unt ir lant.<br/>
Kingrûn mîn scheneschlant<br/>
mir mit wârheit enbôt,<br/>
si gæbn die stat durch hungers nôt,<br/>
unt daz diu küneginne<br/>
mir büte ir werden minne.»
</p>
<p>
der knappe erwarp dâ niht wan haz.<br/>
der künec mit her reit fürbaz.<br/>
im kom ein ritter widervarn,<br/>
der ouch daz ors niht kunde sparn:<br/>
der sagt diu selben mære.<br/>
Clâmidê wart swære<br/>
freude und rîterlîcher sin:<br/>
ez dûht in grôz ungewin.
</p>
<p>
des küneges man ein fürste sprach<br/>
«Kingrûnen niemen sach<br/>
strîten für unser manheit:<br/>
niwan für sich einen er dâ streit.<br/>
Nu lât in sîn ze tôde erslagen:<br/>
sulen durch daz zwei her verzagen,<br/>
diz, und jenez vor der stat?»<br/>
sînen hêrrn er trûren lâzen bat:<br/>
«wir sulenz noch paz versuochen.<br/>
wellnt si wer geruochen,<br/>
wir geben in noch strîtes vil<br/>
und bringenz ûz ir freuden zil.<br/>
man und mâge sult ir manen,<br/>
und suocht die stat mit zwein vanen.<br/>
wir mugen an der lîten<br/>
wol ze orse zuo zin rîten:<br/>
die porten suochen wir ze fuoz.<br/>
deis wâr wir tuon in schimphes buoz.»<br/>
den rât gap Galogandres,<br/>
der herzoge von Gippones:<br/>
der brâht die burgære in nôt,<br/>
er holt och an ir letze en tôt.<br/>
als tet der grâve Nârant,<br/>
ein fürste ûz Ukerlant,<br/>
und manec wert armman,<br/>
den man tôten truoc her dan.
</p>
<p>
nu hœrt ein ander mære,<br/>
wie die burgære<br/>
ir letze tâten goume.<br/>
si nâmen lange boume<br/>
und stiezen starke stecken drîn<br/>
(daz gap den suochæren pîn),<br/>
mit seilen si die hiengen:<br/>
die ronen in redern giengen.<br/>
daz was geprüevet allez ê<br/>
si suochte sturmes Clâmidê,<br/>
Nâch Kingrûnes schumpfentiur.<br/>
och kom in heidensch wilde fiur<br/>
mit der spîse in daz lant.<br/>
daz ûzer antwerc wart verbrant:<br/>
ir ebenhœhe unde ir mangen,<br/>
swaz ûf redern kom gegangen,<br/>
igel, katzen in den graben,<br/>
die kundez fiwer hin dan wol schaben.
</p>
<p>
Kingrûn scheneschlant<br/>
was komen ze Bertâne in daz lant<br/>
und vant den künec Artûs<br/>
in Brizljân zem weidehûs:<br/>
daz was geheizen Karminâl.<br/>
dô warber als in Parzivâl<br/>
gevangen hete dar gesant.<br/>
froun Cunnewâren de Lâlant<br/>
brâhter sîne sicherheit.<br/>
diu juncfrouwe was gemeit,<br/>
daz mit triwen klagt ir nôt<br/>
den man dâ hiez den ritter rôt.
</p>
<p>
über al diz mære wart vernomn.<br/>
dô was ouch für den künec komn<br/>
der betwungene werde man.<br/>
im unt der messenîe sân<br/>
sagter waz in was enboten.<br/>
Keie erschrac und begunde roten:<br/>
dô sprach er «bistûz Kingrûn?<br/>
âvoy wie mangen Bertûn<br/>
hât enschumpfieret dîn hant,<br/>
du Clâmidês scheneschlant!<br/>
wirt mir dîn meister nimmer holt,<br/>
dîns amts du doch geniezen solt:<br/>
Der kezzel ist uns undertân,<br/>
mir hie unt dir ze Brandigân.<br/>
hilf mir durch dîne werdekeit<br/>
Cunnewâren hulde umb krapfen breit.»
</p>
<p>
er bôt ir anders wandels niht.<br/>
die rede lât sîn, hœrt waz geschiht<br/>
dâ wir diz mære liezen ê.<br/>
für Pelrapeir kom Clâmidê.<br/>
dane wart grôz stürmen niht vermiten:<br/>
die inren mit den ûzern striten.<br/>
si heten trôst unde kraft,<br/>
man vant die helde werhaft:<br/>
dâ von behabten si daz wal.<br/>
ir landes hêrre Parzivâl<br/>
streit den sînen verre vor:<br/>
dâ stuonden offen gar diu tor.<br/>
mit slegen er die arme erswanc,<br/>
sîn swert durch herte helme erklanc.<br/>
swaz er dâ ritter nider sluoc,<br/>
die funden arbeit genuoc:<br/>
die kunde man si lêren<br/>
zer halsperge gêren:<br/>
die burgær tâten râche schîn,<br/>
si erstâchen si zen slitzen în.<br/>
Parzivâl in werte daz.<br/>
do si drumbe erhôrten sînen haz,<br/>
zweinzec sir lebende geviengen<br/>
ê si vom strîte giengen.<br/>
Parzivâl wart wol gewar<br/>
daz Clâmidê mit sîner schar<br/>
rîterschaft zen porten meit,<br/>
unt daz er anderhalben streit.<br/>
Der junge muotes herte<br/>
kêrte anz ungeverte:<br/>
hin umbe begunder gâhen,<br/>
des küneges vanen nâhen.<br/>
seht, dô wart Clâmidês solt<br/>
alrêrst mit schaden dâ geholt.<br/>
die burgær strîten kunden,<br/>
sô daz in gar verswunden<br/>
die herten schilde von der hant.<br/>
Parzivâles schilt verswant<br/>
von slegen und von schüzzen.<br/>
swie wênec sis genüzzen,<br/>
die suochær die daz sâhen,<br/>
den prîss sim alle jâhen.<br/>
Galogandres den vanen<br/>
truoc: der kundez her wol manen:<br/>
der lag ans küneges sîten tôt.<br/>
Clâmidê kom selbe in nôt:<br/>
im und den sînen wart dâ wê.<br/>
den sturm verbôt dô Clâmidê.<br/>
die burgær manheite wîs<br/>
behielten frum unt den prîs.
</p>
<p>
Parzivâl der werde degn<br/>
hiez der gevangen schône pflegn<br/>
unz an den dritten morgen.<br/>
daz ûzer her pflac sorgen.<br/>
der junge stolze wirt gemeit<br/>
nam der gevangen sicherheit:<br/>
er sprach «als ichz iu 'nbiute,<br/>
komt wider, guoten liute.»<br/>
ir harnasch er behalden bat:<br/>
inz her si kêrten für die stat.
</p>
<p>
Swie si wærn von trünken rôt,<br/>
die ûzeren sprâchen «hungers nôt<br/>
habt ir gedolt, ir armen.»<br/>
«lât iuch uns niht erbarmen»<br/>
sprach diu gevangene ritterschaft.<br/>
«dort inne ist spîse alsölhiu kraft,<br/>
wolt ir hie ligen noch ein jâr,<br/>
si behielten iuch mit in für wâr.<br/>
de küngin hât den schœnsten man<br/>
der schildes ambet ie gewan.<br/>
er mac wol sîn von hôher art:<br/>
aller ritter êre ist zim bewart.»
</p>
<p>
dô diz erhôrte Clâmidê,<br/>
alrêrst tet im sîn arbeit wê.<br/>
boten sander wider în,<br/>
und enbôt, swer bî der künegîn<br/>
dâ gelegen wære,<br/>
«ist er kampfes bære<br/>
sô daz sin dâ für hât erkant<br/>
daz er ir lîp unde ir lant<br/>
mir mit kampfe türre wern,<br/>
sô sî ein fride von bêden hern.»
</p>
<p>
Parzivâl des wart al vrô,<br/>
daz im diu botschaft alsô<br/>
gein sîn eines kampfe was gesagt.<br/>
dô sprach der junge unverzagt<br/>
«dâ für sî mîn triwe pfant,<br/>
des inren hers dechein hant<br/>
kumt durch mîne nôt ze wer.»<br/>
zwischem graben und dem ûzern her<br/>
wart gestætet dirre vride.<br/>
dô wâpnden sich die kampfes smide.
</p>
<p>
Dô saz der künec von Brandigân<br/>
ûf ein gewâpent kastelân.<br/>
daz was geheizen Guverjorz.<br/>
von sîme neven Grîgorz,<br/>
dem künec von Ipotente,<br/>
mit rîcher prîsente<br/>
was ez komen Clâmidê<br/>
norden über den Ukersê.<br/>
ez brâhte cuns Nârant,<br/>
und dar zuo tûsent sarjant<br/>
mit harnasche, al sunder schilt.<br/>
den was ir solt alsus gezilt,<br/>
volleclîchen zwei jâr,<br/>
ob d'âventiure sagt al wâr.<br/>
Grîgorz im sande ritter kluoc,<br/>
fünf hundert: ieslîcher truoc<br/>
helm ûf houbt gebunden;<br/>
die wol mit strîte kunden.<br/>
dô hete Clâmidês her<br/>
ûf dem lande und in dem mer<br/>
Pelrapeire alsô belegn,<br/>
die burgær muosen kumbers pflegn.
</p>
<p>
ûz kom geriten Parzivâl<br/>
an daz urteillîche wal,<br/>
dâ got erzeigen solde<br/>
ober im lâzen wolde<br/>
des künec Tampenteires parn.<br/>
stolzlîch er kom gevarn,<br/>
niwan als dez ors den walap<br/>
vor der rabbîne gap.<br/>
daz was gewâpent wol für nôt:<br/>
von samît ein decke rôt<br/>
Lac ûf der îserînen.<br/>
an im selben liez er schînen<br/>
rôt schilt, rôt kursît.<br/>
Clâmidê erhuop den strît.<br/>
kurz ein unbesniten sper<br/>
brâht er durch tjoste vellen her,<br/>
dâ mit er nam den poinder lanc.<br/>
Guverjorz mit hurte spranc.<br/>
wol dâ getjostieret wart<br/>
von den zwein jungen âne bart<br/>
sunder fâlieren.<br/>
von liuten noch von tieren<br/>
wart nie gestriten herter kampf.<br/>
ieweder ors von müede dampf.
</p>
<p>
sus heten si gevohten,<br/>
daz diu ors niht mêre enmohten:<br/>
dô sturzten si dar under,<br/>
ensamt, niht besunder.<br/>
ir ieweder des geruochte,<br/>
daz erz fiwer im helme suochte.<br/>
sine mohten vîrens niht gepflegn,<br/>
in was ze werke aldâ gegebn.<br/>
dô zerstuben in die schilde,<br/>
als der mit schimpfe spilde<br/>
und vedern würfe in den wint.<br/>
dennoch was Gahmuretes kint<br/>
ninder müede an keinem lide.<br/>
dô wânde Clâmidê, der vride<br/>
wære gebrochen ûz der stat:<br/>
sînen kampfgenôz er bat<br/>
daz er sich selben êrte<br/>
und mangen würfe werte.<br/>
Ez giengen ûf in slege grôz:<br/>
die wârn wol mangen steins genôz.<br/>
sus antwurt im des landes wirt.<br/>
«ich wæn dich mangen wurf verbirt:<br/>
wan dâ für ist mîn triwe pfant.<br/>
hetest et vride von mîner hant,<br/>
dirn bræche mangen swenkel<br/>
brust houbet noch den schenkel.»
</p>
<p>
Clâmidê dranc müede zuo:<br/>
diu was im dennoch gar ze fruo.<br/>
sic gewunnen, sic verlorn,<br/>
wart sunder dâ mit strîte erkorn.<br/>
doch wart der künec Clâmidê<br/>
an schumpfentiur beschouwet ê.<br/>
mit eime niderzucke<br/>
von Parzivâles drucke<br/>
bluot wæte ûz ôrn und ûz der nasen:<br/>
daz machte rôt den grüenen wasen.<br/>
er enblôzt imz houbet schier<br/>
von helme und von herssenier.<br/>
gein slage saz der betwungen lîp.<br/>
der sigehafte sprach «mîn wîp<br/>
mac nu belîben vor dir vrî.<br/>
nu lerne waz sterben sî.»<br/>
«neinâ, werder degen balt.<br/>
dîn êre wirt sus drîzecvalt<br/>
vast an mir rezeiget,<br/>
sît du mich hâst geneiget.<br/>
wâ möht dir hôher prîs geschehn?<br/>
Condwîr âmûrs mac wol jehn<br/>
daz ich der unsælige bin<br/>
unt dîn gelücke hât gewin.<br/>
Dîn lant ist erlœset,<br/>
als der sîn schif erœset:<br/>
ez ist vil deste lîhter.<br/>
mîn gewalt ist sîhter,<br/>
reht manlîchiu wünne<br/>
ist worden an mir dünne.<br/>
durch waz soltstu mich sterben?<br/>
ich muoz doch laster erben<br/>
ûf alle mîne nâchkumn.<br/>
du hâst den prîs und den frumn.<br/>
tuostu mir mêr, deist ân nôt.<br/>
ich trage den lebendigen tôt,<br/>
sît ich von ir gescheiden bin,<br/>
diu mir herze unde sin<br/>
ie mit ir gewalt beslôz,<br/>
unt ich des nie gein ir genôz.<br/>
des muoz ich unsælic man<br/>
ir lîp ir lant dir ledec lân.»
</p>
<p>
dô dâhte der den sic hât<br/>
sân an Gurnemanzes rât,<br/>
daz ellenthafter manheit<br/>
erbärme solte sîn bereit.<br/>
sus volget er dem râte nâch:<br/>
hin ze Clâmidê er sprach<br/>
«ine wil dich niht erlâzen,<br/>
ir vater, Lîâzen,<br/>
dune bringest im dîn sicherheit.»<br/>
«nein, hêr, dem hân ich herzeleit<br/>
getân, ich sluog im sînen suon:<br/>
dune solt alsô mit mir niht tuon.<br/>
durch Condwîr âmûrs<br/>
vaht ouch mit mir Schenteflûrs:<br/>
Ouch wær ich tôt von sîner hant,<br/>
wan daz mir half mîn scheneschlant.<br/>
in sande inz lant ze Brôbarz<br/>
Gurnemanz de Grâharz<br/>
mit werdeclîcher heres kraft.<br/>
dâ tâten guote ritterschaft<br/>
niun hundert ritter die wol striten<br/>
(gewâpent ors die alle riten)<br/>
und fünfzehn hundert sarjant<br/>
(gewâpent ich se in strîte vant:<br/>
den gebrast niht wan der schilte).<br/>
sîns heres mich bevilte:<br/>
ir kom ouch kûme der sâme widr.<br/>
mêr helde verlôs ich sidr.<br/>
nu darbe ich freude und êre.<br/>
wes gerstu von mir mêre?»
</p>
<p>
«ich wil senften dînen vreisen.<br/>
var gein den Berteneisen<br/>
(dâ vert och vor dir Kingrûn)<br/>
gein Artûse dem Bertûn.<br/>
dem soltu mînen dienest sagen:<br/>
bit in daz er mir helfe klagen<br/>
laster daz ich fuorte dan.<br/>
ein juncfrowe mich lachte an:<br/>
daz man die durch mich zeblou,<br/>
sô sêre mich nie dinc gerou.<br/>
der selben sage, ez sî mir leit,<br/>
und bring ir dîne sicherheit<br/>
sô daz du leistes ir gebot:<br/>
oder nim alhie den tôt.»
</p>
<p>
«sol daz geteilte gelten,<br/>
sone wil ichz niht beschelten:»<br/>
Sus sprach der künec von Brandigân:<br/>
«ich wil die vart von hinnen hân.»<br/>
mit gelübde dô dannen schiet<br/>
den ê sîn hôchvart verriet.<br/>
Parzivâl der wîgant<br/>
gienc da er sîn ors al müede vant.<br/>
sîn fuoz dernâch nie gegreif,<br/>
er spranc drûf âne stegreif,<br/>
daz alumbe begunden zirben<br/>
sîn verhouwene schildes schirben.
</p>
<p>
des wârn die burgære gemeit:<br/>
daz ûzer her sach herzeleit.<br/>
brât und lide im tâten wê:<br/>
man leite den künec Clâmidê<br/>
dâ sîne helfær wâren.<br/>
die tôten mit den bâren<br/>
frümt er an ir reste.<br/>
dô rûmdenz lant die geste.<br/>
Clâmidê der werde<br/>
reit gein Löver ûf de erde.
</p>
<p>
ensamt, niht besunder,<br/>
die von der tavelrunder<br/>
wârn ze Dîanazdrûn<br/>
bî Artûse dem Bertûn.<br/>
ob ich iu niht gelogen hân,<br/>
von Dîanazdrûn der plân<br/>
muose zeltstangen wonen<br/>
mêr dan in Spehteshart sî ronen:<br/>
mit sölher messnîe lac<br/>
durch hôchkezît den pfinxtac<br/>
Artûs mit maneger frouwen.<br/>
ouch mohte man dâ schouwen<br/>
Mange baniere unde schilt,<br/>
den sunderwâpen was gezilt,<br/>
manegen wol gehêrten rinc.<br/>
ez diuhten nu vil grôziu dinc:<br/>
wer möht diu reiselachen<br/>
solhem wîbe her gemachen?<br/>
och wânde dô ein frouwe sân,<br/>
si solt den prîs verloren hân,<br/>
hete si dâ niht ir âmîs.<br/>
ich entætes niht decheinen wîs<br/>
(ez was dô manec tumber lîp),<br/>
ich bræhte ungerne nu mîn wip<br/>
in alsô grôz gemenge:<br/>
ich vorht unkunt gedrenge.<br/>
etslîcher hin zir spræche,<br/>
daz in ir minne stæche<br/>
und im die freude blante:<br/>
op si die nôt erwante,<br/>
daz dienter vor unde nâch.<br/>
mir wære ê mit ir dannen gâch.
</p>
<p>
ich hân geredet um mîn dinc:<br/>
nu hœrt wie Artûses rinc<br/>
sunder was erkenneclîch.<br/>
vor ûz mit maneger schoie rîch<br/>
diu messnîe vor im az,<br/>
manc werder man gein valsche laz,<br/>
und manec juncfrouwe stolz,<br/>
daz niht wan tjoste was ir bolz:<br/>
ir friwent si gein dem vînde schôz:<br/>
lêrt in strît dâ kumber grôz,<br/>
sus stuont lîht ir gemüete<br/>
daz siz galt mit güete.
</p>
<p>
Clâmidê der jungelinc<br/>
reit mitten in den rinc.<br/>
verdecket ors, gewâpent lîp,<br/>
sah an im Artûses wîp,<br/>
sîn helm, sîn schilt verhouwen:<br/>
daz sâhen gar die frouwen.<br/>
sus was er ze hove komn.<br/>
ir habet ê wol vernomn<br/>
daz er des wart betwungen.<br/>
er rebeizte. vil gedrungen<br/>
wart sîn lîp, ê er sitzen vant<br/>
froun Cunnewâren de Lâlant.<br/>
dô sprach er «frouwe, sît ir daz,<br/>
der ich sol dienen âne haz?<br/>
ein teil mich es twinget nôt.<br/>
sîn dienst iu'nbôt der ritter rôt.<br/>
der wil vil ganze pflihte hân<br/>
swaz iu ze laster ist getân,<br/>
ouch bitt erz Artûse klagen.<br/>
ich wæne ir sît durch in geslagen.<br/>
frouwe, ich pring iu sicherheit.<br/>
sus gebôt der mit mir streit:<br/>
nu leist ichz gerne, swenn ir welt.<br/>
mîn lîp gein tôde was verselt.»
</p>
<p>
frou Cunnewâre de Lâlant<br/>
greif an die gîserten hant,<br/>
aldâ frou Ginovêr saz,<br/>
diu âne den künec mit ir az.<br/>
Keie ouch vor dem tische stuont,<br/>
aldâ im wart diz mære kuont.<br/>
der widersaz im ein teil:<br/>
des wart frou Cunnewâre geil.
</p>
<p>
Dô sprach er «frouwe, dirre man,<br/>
swaz der hât gein iu getân,<br/>
des ist er vaste underzogen.<br/>
doch wæne ich des, erst ûf gelogen.<br/>
ich tetz durch hoflîchen site<br/>
und wolt iuch hân gebezzert mite:<br/>
dar umbe hân ich iwern haz.<br/>
iedoch wil ich iu râten daz,<br/>
heizt entwâpen disen gevangen:<br/>
in mac hie stêns erlangen.»<br/>
im bat diu juncfrouwe fier<br/>
ab nemen helm untz hersnier.<br/>
dô manz von im strouft unde bant,<br/>
Clâmidê wart schiere erkant.<br/>
Kingrûn sach dicke<br/>
an in kuntlîche blicke.<br/>
dô wurden an den stunden<br/>
sîn hende alsô gewunden,<br/>
daz si begunden krachen<br/>
als die dürren spachen.
</p>
<p>
den tisch stiez von im zehant<br/>
Clâmidês scheneschlant.<br/>
sînen hêrren frâgter mære:<br/>
den vander freuden lære.<br/>
der sprach «ich pin ze schaden geborn.<br/>
ich hân sô wirdic her verlorn,<br/>
daz muoter nie gebôt ir brust<br/>
dem der erkante hôher flust.<br/>
mich enriwet niht mîns heres tôt<br/>
dâ gegen: minne mangels nôt<br/>
lestet ûf mich sölhen last,<br/>
mir ist freude gestîn, hôhmuot gast.<br/>
Condwîr âmûrs frumt mich grâ.<br/>
Pilâtus von Poncîâ,<br/>
und der arme Jûdas,<br/>
der bî eime kusse was<br/>
an der triwenlôsen vart<br/>
dâ Jêsus verrâten wart,<br/>
swie daz ir schepfær ræche,<br/>
die nôt ich niht verspræche,<br/>
daz Brôbarzære frouwen lîp<br/>
mit ir hulden wær mîn wîp,<br/>
sô daz ich se umbevienge,<br/>
swiez mir dar nâch ergienge.<br/>
ir minne ist leider verre<br/>
dem künec von Iserterre.<br/>
mîn lant untz volc ze Brandigân<br/>
müezens immer jâmer hân.<br/>
mîns vetern sun Mâbonagrîn<br/>
leit och dâ ze langen pîn.<br/>
nu bin ich, künec Artûs,<br/>
her geriten in dîn hûs,<br/>
betwungen von ritters hant.<br/>
du weist wol daz in mîn lant<br/>
dir manec laster ist getân:<br/>
des vergiz nu, werder man,<br/>
die wîle ich hie gevangen sî,<br/>
lâz mich sölhes hazzes vrî.<br/>
mich sol frou Cunnewâre<br/>
ouch scheiden von dem vâre,<br/>
diu mîne sicherheit enpfienc,<br/>
dô ich gevangen für si gienc.»<br/>
Artûs vil getriwer munt<br/>
verkôs die schulde sâ zestunt.
</p>
<p>
Dô vriesch wîb unde man<br/>
daz der künec von Brandigân<br/>
was geriten ûf den rinc.<br/>
nu dar nâher dringâ drinc!<br/>
schiere wart daz mære breit.<br/>
mit zühten iesch gesellekeit<br/>
Clâmidê der freuden âne:<br/>
«ir sult mich Gâwâne<br/>
bevelhen, frouwe, bin ichs wert.<br/>
sô weiz ich wol daz ers ouch gert.<br/>
leist er dar an iwer gebot,<br/>
er êrt iuch unt den rîter rôt.»<br/>
Artûs bat sîner swester suon<br/>
gesellekeit dem künege tuon:<br/>
daz wære iedoch ergangen.<br/>
dô wart wol enphangen<br/>
von der werden massenîe<br/>
der betwungene valsches vrîe.
</p>
<p>
ze Clâmidê sprach Kingrûn<br/>
«ôwê daz ie kein Bertûn<br/>
dich betwungen sach ze hûs!<br/>
noch rîcher denne Artûs<br/>
wær du helfe und urborn,<br/>
und hetes dîne jugent bevorn.<br/>
sol Artûs dâ von prîs nu tragn,<br/>
daz Kai durch zorn hât geslagen<br/>
ein edele fürstinne,<br/>
diu mit herzen sinne<br/>
ir mit lachen hât erwelt<br/>
der âne liegen ist gezelt<br/>
mit wârheit für den hôhsten prîs?<br/>
die Berteneise ir lobes rîs<br/>
Wænent nu hôch gestôzen hân:<br/>
ân ir arbeit istz getân,<br/>
daz tôt her wider wart gesant<br/>
der künec von Kukûmerlant,<br/>
unt daz mîn hêrre im siges jach<br/>
den man gein im in kampfe sach.<br/>
der selbe hât betwungen mich<br/>
gar âne hælingen slich.<br/>
man sach dâ fiwer ûz helmen wæn<br/>
unt swert in henden umbe dræn.»
</p>
<p>
dô sprâchens alle gelîche,<br/>
beide arm und rîche,<br/>
daz Keie hete missetân.<br/>
hie sule wir diz mære lân,<br/>
und komens wider an die vart.<br/>
daz wüeste lant erbûwen wart,<br/>
dâ krône truoc Parzivâl:<br/>
man sach dâ freude unde schal.<br/>
sîn sweher Tampenteire<br/>
liez im ûf Pelrapeire<br/>
lieht gesteine und rôtez golt:<br/>
daz teilter sô daz man im holt<br/>
was durch sîne milte.<br/>
vil banier, niwe schilte,<br/>
des wart sîn lant gezieret,<br/>
und vil geturnieret<br/>
von im und von den sînen.<br/>
er liez dick ellen schînen<br/>
an der marc sîns landes ort,<br/>
der junge degen unervort.<br/>
sîn tât was gein den gesten<br/>
geprüevet für die besten.<br/>
Nu hœrt ouch von der künegîn.<br/>
wie möht der imer baz gesîn?<br/>
diu junge süeze werde<br/>
het den wunsch ûf der erde.<br/>
ir minne stuont mit sölher kraft,<br/>
gar âne wankes anehaft.<br/>
si het ir man dâ für erkant,<br/>
iewederz an dem andern vant,<br/>
er was ir liep, als was si im.<br/>
swenne ich daz mære an mich nu nim,<br/>
daz si sich müezen scheiden,<br/>
dâ wehset schade in beiden.<br/>
ouch riwet mich daz werde wîp.<br/>
ir liute, ir lant, dar zuo ir lîp,<br/>
schiet sîn hant von grôzer nôt;<br/>
dâ gein si im ir minne bôt.
</p>
<p>
eins morgens er mit zühten sprach<br/>
(manc rittr ez hôrte unde sach)<br/>
«ob ir gebietet, frouwe,<br/>
mit urloube ich schouwe<br/>
wiez umbe mîne muoter stê.<br/>
ob der wol oder wê<br/>
sî, daz ist mir harte unkunt.<br/>
dar wil ich zeiner kurzen stunt,<br/>
und ouch durch âventiure zil.<br/>
mag ich iu gedienen vil,<br/>
daz giltet iwer minne wert.»<br/>
sus het er urloubs gegert.<br/>
er was ir liep, so'z mære giht:<br/>
sine wolde im versagen niht.<br/>
von allen sînen mannen<br/>
schiet er al eine dannen.<br/>
<h2>Buch V</h2>
</p>
<p>
lât rîten Gahmuretes kint.<br/>
swâ nu getriwe liute sint,<br/>
die wünschn im heils: wan ez muoz sîn<br/>
daz er nu lîdet hôhen pîn,<br/>
etswenne ouch freude und êre.<br/>
ein dinc in müete sêre,<br/>
daz er von ir gescheiden was,<br/>
daz munt von wîbe nie gelas<br/>
noch sus gesagte mære,<br/>
diu schœnr und bezzer wære.<br/>
gedanke nâch der künegin<br/>
begunden krenken im den sin:<br/>
den müeser gar verloren hân,<br/>
wærz niht ein herzehafter man.<br/>
mit gewalt den zoum daz ros<br/>
truog über ronen und durchez mos:<br/>
wandez wîste niemens hant.<br/>
uns tuot diu âventiure bekant<br/>
daz er bî dem tage reit,<br/>
ein vogel hetes arbeit,<br/>
solt erz allez hân erflogen.<br/>
mich enhab diu âventiure betrogen,<br/>
sîn reise unnâch was sô grôz<br/>
des tages do er Ithêren schôz,<br/>
unt sît dô er von Grâharz<br/>
kom in daz lant ze Brôbarz.<br/>
Welt ir nu hœrn wiez im gestê?<br/>
er kom des âbnts an einen sê.<br/>
dâ heten geankert weideman:<br/>
den was daz wazzer undertân.<br/>
dô si in rîten sâhen,<br/>
si wârn dem stade sô nâhen<br/>
daz si wol hôrten swaz er sprach.<br/>
einen er im schiffe sach:<br/>
der het an im alsolch gewant,<br/>
ob im dienden elliu lant,<br/>
daz ez niht bezzer möhte sîn.<br/>
gefurriert sîn huot was pfâwîn.<br/>
den selben vischære<br/>
begunder vrâgen mære,<br/>
daz er im riete durch got<br/>
und durch sîner zühte gebot,<br/>
wa er herberge möhte hân.<br/>
sus antwurte im der trûric man.
</p>
<p>
er sprach «hêr, mirst niht bekant<br/>
daz weder wazzer oder lant<br/>
inre drîzec mîln erbûwen sî.<br/>
wan ein hûs lît hie bî:<br/>
mit triwen ich iu râte dar:<br/>
war möht ir tâlanc anderswar?<br/>
dort an des velses ende<br/>
dâ kêrt zer zeswen hende.<br/>
so'r ûf hin komet an den grabn,<br/>
ich wæn dâ müezt ir stille habn.<br/>
bit die brüke iu nider lâzen<br/>
und offen iu die strâzen.»<br/>
Er tet als im der vischer riet,<br/>
mit urlouber dannen schiet.<br/>
er sprach «komt ir rehte dar,<br/>
ich nim iwer hînt selbe war:<br/>
sô danket als man iwer pflege.<br/>
hüet iuch: dâ gênt unkunde wege:<br/>
ir muget an der lîten<br/>
wol misserîten,<br/>
deiswâr des ich iu doch niht gan.»<br/>
Parzivâl der huop sich dan,<br/>
er begunde wackerlîchen draben<br/>
den rehten pfat unz an den graben.<br/>
dâ was diu brükke ûf gezogen,<br/>
diu burc an veste niht betrogen.<br/>
si stuont reht als si wære gedræt.<br/>
ez enflüge od hete der wint gewæt,<br/>
mit sturme ir niht geschadet was.<br/>
vil türne, manec palas<br/>
dâ stuont mit wunderlîcher wer.<br/>
op si suochten elliu her,<br/>
sine gæben für die selben nôt<br/>
ze drîzec jâren niht ein brôt.
</p>
<p>
ein knappe des geruochte<br/>
und vrâgte in waz er suochte<br/>
od wann sîn reise wære.<br/>
er sprach «der vischære<br/>
hât mich von im her gesant.<br/>
ich hân genigen sîner hant<br/>
niwan durch der herberge wân.<br/>
er bat die brükken nider lân,<br/>
und hiez mich zuo ziu rîten în.»<br/>
«hêrre, ir sult willekomen sîn.<br/>
sît es der vischære verjach,<br/>
man biut iu êre unt gemach<br/>
durch in der iuch sande widr,»<br/>
sprach der knappe und lie die brükke nidr.
</p>
<p>
In die burc der küene reit,<br/>
ûf einen hof wît unde breit.<br/>
durch schimpf er niht zetretet was<br/>
(dâ stuont al kurz grüene gras:<br/>
dâ was bûhurdiern vermiten),<br/>
mit baniern selten überriten,<br/>
alsô der anger z'Abenberc.<br/>
selten frœlîchiu werc<br/>
was dâ gefrümt ze langer stunt:<br/>
in was wol herzen jâmer kunt.
</p>
<p>
wênc er des gein in enkalt.<br/>
in enpfiengen ritter jung unt alt.<br/>
vil kleiner junchêrrelîn<br/>
sprungen gein dem zoume sîn:<br/>
ieslîchez für dez ander greif.<br/>
si habten sînen stegreif:<br/>
sus muoser von dem orse stên.<br/>
in bâten ritter fürbaz gên:<br/>
die fuorten in an sîn gemach.<br/>
harte schiere daz geschach,<br/>
daz er mit zuht entwâpent wart.<br/>
dô si den jungen âne bart<br/>
gesâhen alsus minneclîch,<br/>
si jâhn, er wære sælden rîch.<br/>
Ein wazzer iesch der junge man,<br/>
er twuoc den râm von im sân<br/>
undern ougen unt an handen.<br/>
alt und junge wânden<br/>
daz von im ander tag erschine.<br/>
sus saz der minneclîche wine.<br/>
gar vor allem tadel vrî<br/>
mit pfelle von Arâbî<br/>
man truoc im einen mantel dar:<br/>
den legt an sich der wol gevar;<br/>
mit offenre snüere.<br/>
ez was im ein lobs gefüere.
</p>
<p>
dô sprach der kamerære kluoc<br/>
«Repanse de schoye in truoc,<br/>
mîn frouwe de künegîn:<br/>
ab ir sol er iu glihen sîn:<br/>
wan iu ist niht kleider noch gesniten.<br/>
jâ mohte ich sis mit êren biten:<br/>
wande ir sît ein werder man,<br/>
ob ichz geprüevet rehte hân.»<br/>
«got lôn iu, hêrre, daz irs jeht.<br/>
ob ir mich ze rehte speht,<br/>
sô hât mîn lîp gelücke erholt:<br/>
diu gotes kraft gît sölhen solt.»<br/>
man schancte im unde pflac sîn sô,<br/>
die trûregen wâren mit im vrô.<br/>
man bôt im wirde und êre:<br/>
wan dâ was râtes mêre<br/>
denne er ze Pelrapeire vant,<br/>
die dô von kumber schiet sîn hant.<br/>
Sîn harnasch was von im getragen:<br/>
daz begunder sider klagen,<br/>
da er sich schimpfes niht versan.<br/>
ze hove ein redespæher man<br/>
bat komn ze vrävellîche<br/>
den gast ellens rîche<br/>
zem wirte, als ob im wære zorn.<br/>
des het er nâch den lîp verlorn<br/>
von dem jungen Parzivâl.<br/>
dô er sîn swert wol gemâl<br/>
ninder bî im ligen vant,<br/>
zer fiuste twanger sus die hant<br/>
daz dez pluot ûzen nagelen schôz<br/>
und im den ermel gar begôz.<br/>
«nein, hêrre,» sprach diu ritterschaft,<br/>
«ez ist ein man der schimpfes kraft<br/>
hât, swie trûrc wir anders sîn:<br/>
tuot iwer zuht gein im schîn.<br/>
ir sultz niht anders hân vernomn,<br/>
wan daz der vischær sî komn.<br/>
dar gêt: ir sît im werder gast:<br/>
und schütet ab iu zornes last.»
</p>
<p>
si giengen ûf ein palas.<br/>
hundert krône dâ gehangen was,<br/>
vil kerzen drûf gestôzen,<br/>
ob den hûsgenôzen,<br/>
kleine kerzen umbe an der want.<br/>
hundert pette er ligen vant<br/>
(daz schuofen dies dâ pflâgen):<br/>
hundert kulter drûffe lâgen.<br/>
Ie vier gesellen sundersiz,<br/>
da enzwischen was ein underviz.<br/>
derfür ein teppech sinewel,<br/>
fil li roy Frimutel<br/>
mohte wol geleisten daz.<br/>
eins dinges man dâ niht vergaz:<br/>
sine hete niht betûret,<br/>
mit marmel was gemûret<br/>
drî vierekke fiwerrame:<br/>
dar ûffe was des fiwers name,<br/>
holz hiez lign alôê.<br/>
sô grôziu fiwer sît noch ê<br/>
sach niemen hie ze Wildenberc:<br/>
jenz wâren kostenlîchiu werc.<br/>
der wirt sich selben setzen bat<br/>
gein der mitteln fiwerstat<br/>
ûf ein spanbette.<br/>
ez was worden wette<br/>
zwischen im und der vröude:<br/>
er lebte niht wan töude.
</p>
<p>
in den palas kom gegangen<br/>
der dâ wart wol enpfangen,<br/>
Parzivâl der lieht gevar,<br/>
von im der in sante dar.<br/>
er liez in dâ niht langer stên:<br/>
in bat der wirt nâher gên<br/>
und sitzen, «zuo mir dâ her an.<br/>
sazte i'uch verre dort hin dan,<br/>
daz wære iu alze gastlîch.»<br/>
sus sprach der wirt jâmers rîch.<br/>
Der wirt het durch siechheit<br/>
grôziu fiur und an im warmiu kleit.<br/>
wît und lanc zobelîn,<br/>
sus muose ûze und inne sîn<br/>
der pelliz und der mantel drobe.<br/>
der swechest balc wær wol ze lobe:<br/>
der was doch swarz unde grâ:<br/>
des selben was ein hûbe dâ<br/>
ûf sîme houbte zwivalt,<br/>
von zobele den man tiure galt.<br/>
sinwel arâbsch ein borte<br/>
oben drûf gehôrte,<br/>
mitten dran ein knöpfelîn,<br/>
ein durchliuhtic rubîn.
</p>
<p>
dâ saz manec ritter kluoc,<br/>
dâ man jâmer für si truoc.<br/>
ein knappe spranc zer tür dar în.<br/>
der truog eine glævîn<br/>
(der site was ze trûren guot):<br/>
an der snîden huop sich pluot<br/>
und lief den schaft unz ûf die hant,<br/>
deiz in dem ermel wider want.<br/>
dâ wart geweinet unt geschrît<br/>
ûf dem palase wît:<br/>
daz volc von drîzec landen<br/>
möhtz den ougen niht enblanden.<br/>
er truoc se in sînen henden<br/>
alumb zen vier wenden,<br/>
unz aber wider zuo der tür.<br/>
der knappe spranc hin ûz derfür.<br/>
Gestillet was des volkes nôt,<br/>
als in der jâmer ê gebôt,<br/>
des si diu glævîn het ermant,<br/>
die der knappe brâhte in sîner hant.
</p>
<p>
wil iuch nu niht erlangen,<br/>
sô wirt hie zuo gevangen<br/>
daz ich iuch bringe an die vart,<br/>
wie dâ mit zuht gedienet wart.
</p>
<p>
zende an dem palas<br/>
ein stählîn tür entslozzen was:<br/>
dâ giengen ûz zwei werdiu kint.<br/>
nu hœrt wie diu geprüevet sint,<br/>
daz si wol gæben minnen solt,<br/>
swerz dâ mit dienste het erholt.<br/>
daz wâren juncfrouwen clâr.<br/>
zwei schapel über blôziu hâr<br/>
blüemîn was ir gebende.<br/>
iewederiu ûf der hende<br/>
truoc von golde ein kerzstal.<br/>
ir hâr was reit lanc unde val.<br/>
si truogen brinnendigiu lieht.<br/>
hie sule wir vergezzen nieht<br/>
umbe der juncfrowen gewant,<br/>
dâ man se kumende inne vant.<br/>
de grævîn von Tenabroc,<br/>
brûn scharlachen was ir roc:<br/>
des selben truoc ouch ir gespil.<br/>
si wâren gefischieret vil<br/>
mit zwein gürteln an der krenke,<br/>
ob der hüffe ame gelenke.<br/>
Nâch den kom ein herzogîn<br/>
und ir gespil. zwei stöllelîn<br/>
si truogen von helfenbein.<br/>
ir munt nâch fiwers rœte schein.<br/>
die nigen alle viere:<br/>
zwuo satzten schiere<br/>
für den wirt die stollen.<br/>
dâ wart gedient mit vollen.<br/>
die stuonden ensamt an eine schar<br/>
und wâren alle wol gevar.
</p>
<p>
den vieren was gelîch ir wât.<br/>
seht wâ sich niht versûmet hât<br/>
ander frouwen vierstunt zwuo.<br/>
die wâren dâ geschaffet zuo.<br/>
viere truogen kerzen grôz:<br/>
die andern viere niht verdrôz,<br/>
sine trüegen einen tiuren stein,<br/>
dâ tages de sunne lieht durch schein.<br/>
dâ für was sîn name erkant:<br/>
ez was ein grânât jâchant,<br/>
beide lanc unde breit.<br/>
durch die lîhte in dünne sneit<br/>
swer in zeime tische maz;<br/>
dâ obe der wirt durch rîchheit az.<br/>
si giengen harte rehte<br/>
für den wirt al ehte,<br/>
gein nîgen si ir houbet wegten.<br/>
viere die taveln legten<br/>
ûf helfenbein wîz als ein snê,<br/>
stollen die dâ kômen ê.<br/>
Mit zuht si kunden wider gên,<br/>
zuo den êrsten vieren stên.
</p>
<p>
an disen aht frouwen was<br/>
röcke grüener denn ein gras,<br/>
von Azagouc samît,<br/>
gesniten wol lanc unde wît.<br/>
dâ mitten si zesamne twanc<br/>
gürteln tiur smal unde lanc.<br/>
dise ahte juncfrouwen kluoc,<br/>
ieslîchiu ob ir hâre truoc<br/>
ein kleine blüemîn schapel.<br/>
der grâve Iwân von Nônel<br/>
unde Jernîs von Rîl,<br/>
jâ was über manege mîl<br/>
ze dienst ir tohter dar genomn:<br/>
man sach die zwuo fürstîn komn<br/>
in harte wünneclîcher wât.<br/>
zwei mezzer snîdende als ein grât<br/>
brâhten si durch wunder<br/>
ûf zwein twehelen al besunder.<br/>
daz was silber herte wîz:<br/>
dar an lag ein spæher vlîz:<br/>
im was solch scherpfen niht vermiten,<br/>
ez hete stahel wol versniten.<br/>
vorm silber kômen frouwen wert,<br/>
der dar ze dienste was gegert:<br/>
die truogen lieht dem silber bî;<br/>
vier kint vor missewende vrî.<br/>
sus giengen se alle sehse zuo:<br/>
nu hœrt was ieslîchiu tuo.<br/>
Si nigen. ir zwuo dô truogen dar<br/>
ûf die taveln wol gevar<br/>
daz silber, unde leitenz nidr.<br/>
dô giengen si mit zühten widr<br/>
zuo den êrsten zwelven sân.<br/>
ob i'z geprüevet rehte hân,<br/>
hie sulen ahzehen frouwen stên.<br/>
âvoy nu siht man sehse gên<br/>
in wæte die man tiure galt:<br/>
daz was halbez plîalt,<br/>
daz ander pfell von Ninnivê.<br/>
dise unt die êrsten sehse ê<br/>
truogen zwelf röcke geteilt,<br/>
gein tiwerr kost geveilt.
</p>
<p>
nâch den kom diu künegîn.<br/>
ir antlütze gap den schîn,<br/>
si wânden alle ez wolde tagen.<br/>
man sach die maget an ir tragen<br/>
pfellel von Arâbî.<br/>
ûf einem grüenen achmardî<br/>
truoc si den wunsch von pardîs,<br/>
bêde wurzeln unde rîs.<br/>
daz was ein dinc, daz hiez der Grâl,<br/>
erden wunsches überwal.<br/>
Repanse de schoy si hiez,<br/>
die sich der grâl tragen liez.<br/>
der grâl was von sölher art:<br/>
wol muoser kiusche sîn bewart,<br/>
die sîn ze rehte solde pflegn:<br/>
die muose valsches sich bewegn.<br/>
Vorem grâle kômen lieht:<br/>
diu wârn von armer koste nieht;<br/>
sehs glas lanc lûter wolgetân,<br/>
dar inne balsem der wol bran.<br/>
dô si kômen von der tür<br/>
ze rehter mâze alsus her für,<br/>
mit zühten neic diu künegîn<br/>
und al diu juncfröwelîn<br/>
die dâ truogen balsemvaz.<br/>
diu küngîn valscheite laz<br/>
sazte für den wirt den grâl.<br/>
dez mære giht daz Parzivâl<br/>
dicke an si sach unt dâhte,<br/>
diu den grâl dâ brâhte:<br/>
er het och ir mantel an.<br/>
mit zuht die sibene giengen dan<br/>
zuo den ahzehen êrsten.<br/>
dô liezen si die hêrsten<br/>
zwischen sich; man sagte mir,<br/>
zwelve iewederthalben ir.<br/>
diu maget mit der krône<br/>
stuont dâ harte schône.
</p>
<p>
swaz ritter dô gesezzen was<br/>
über al den palas,<br/>
den wâren kamerære<br/>
mit guldîn becken swære<br/>
ie viern geschaffet einer dar,<br/>
und ein junchêrre wol gevar<br/>
der eine wîze tweheln truoc.<br/>
man sach dâ rîcheit genuoc.<br/>
Der taveln muosen hundert sîn,<br/>
die man dâ truoc zer tür dar în.<br/>
man sazte ieslîche schiere<br/>
für werder ritter viere:<br/>
tischlachen var nâch wîze<br/>
wurden drûf geleit mit vlîze.
</p>
<p>
der wirt dô selbe wazzer nam:<br/>
der was an hôhem muote lam.<br/>
mit im twuoc sich Parzivâl.<br/>
ein sîdîn tweheln wol gemâl<br/>
die bôt eins grâven sun dernâch:<br/>
dem was ze knien für si gâch.
</p>
<p>
swâ dô der taveln keiniu stuont,<br/>
dâ tet man vier knappen kuont<br/>
daz se ir diens niht vergæzen<br/>
den die drobe sæzen.<br/>
zwêne knieten unde sniten:<br/>
die andern zwêne niht vermiten,<br/>
sine trüegen trinkn und ezzen dar,<br/>
und nâmen ir mit dienste war.
</p>
<p>
hœrt mêr von rîchheite sagen.<br/>
vier karrâschen muosen tragen<br/>
manec tiwer goltvaz<br/>
ieslîchem ritter der dâ saz.<br/>
man zôhs zen vier wenden.<br/>
vier ritter mit ir henden<br/>
mans ûf die taveln setzen sach.<br/>
ieslîchem gieng ein schrîber nâch,<br/>
der sich dar zuo arbeite<br/>
und si wider ûf bereite,<br/>
Sô dâ gedienet wære.<br/>
nu hœrt ein ander mære.
</p>
<p>
hundert knappen man gebôt:<br/>
die nâmn in wîze tweheln brôt<br/>
mit zühten vor dem grâle.<br/>
die giengen al zemâle<br/>
und teilten für die taveln sich.<br/>
man sagte mir, diz sag ouch ich<br/>
ûf iwer ieslîches eit,<br/>
daz vorem grâle wære bereit<br/>
(sol ich des iemen triegen,<br/>
sô müezt ir mit mir liegen)<br/>
swâ nâch jener bôt die hant,<br/>
daz er al bereite vant<br/>
spîse warm, spîse kalt,<br/>
spîse niwe unt dar zuo alt,<br/>
daz zam unt daz wilde.<br/>
esn wurde nie kein bilde,<br/>
beginnet maneger sprechen.<br/>
der wil sich übel rechen:<br/>
wan der grâl was der sælden fruht,<br/>
der werlde süeze ein sölh genuht,<br/>
er wac vil nâch gelîche<br/>
als man saget von himelrîche.
</p>
<p>
in kleiniu goltvaz man nam,<br/>
als ieslîcher spîse zam,<br/>
salssen, pfeffer, agraz.<br/>
dâ het der kiusche und der vrâz<br/>
alle gelîche genuoc.<br/>
mit grôzer zuht manz für si truoc.<br/>
Môraz, wîn, sinôpel rôt,<br/>
swâ nâch den napf ieslîcher bôt,<br/>
swaz er trinkens kunde nennen,<br/>
daz mohter drinne erkennen<br/>
allez von des grâles kraft.<br/>
diu werde geselleschaft<br/>
hete wirtschaft vome grâl.<br/>
wol gemarcte Parzivâl<br/>
die rîcheit unt daz wunder grôz:<br/>
durch zuht in vrâgens doch verdrôz.
</p>
<p>
er dâhte «mir riet Gurnamanz<br/>
mit grôzen triwen âne schranz,<br/>
ich solte vil gevrâgen niht.<br/>
waz op mîn wesen hie geschiht<br/>
die mâze als dort pî im?<br/>
âne vrâge ich vernim<br/>
wiez dirre massenîe stêt.»<br/>
in dem gedanke nâher gêt<br/>
ein knappe, der truog ein swert:<br/>
des palc was tûsent marke wert,<br/>
sîn gehilze was ein rubîn,<br/>
ouch möhte wol diu klinge sîn<br/>
grôzer wunder urhap.<br/>
der wirt ez sîme gaste gap.<br/>
der sprach «hêrre, ich prâhtz in nôt<br/>
in maneger stat, ê daz mich got<br/>
ame lîbe hât geletzet.<br/>
nu sît dermit ergetzet,<br/>
ob man iwer hie niht wol enpflege.<br/>
ir mugetz wol füeren alle wege:<br/>
Swenne ir geprüevet sînen art,<br/>
ir sît gein strîte dermite bewart.»
</p>
<p>
ôwê daz er niht vrâgte dô!<br/>
des pin ich für in noch unvrô.<br/>
wan do erz enpfienc in sîne hant,<br/>
dô was er vrâgens mit ermant.<br/>
och riwet mich sîn süezer wirt,<br/>
den ungenande niht verbirt,<br/>
des im von vrâgn nu wære rât.<br/>
genuoc man dâ gegeben hât:<br/>
dies pflâgen, die griffenz an,<br/>
si truognz gerüste wider dan.
</p>
<p>
vier karrâschen man dô luot.<br/>
ieslîch frouwe ir dienest tuot,<br/>
ê die jungsten, nu die êrsten.<br/>
dô schuofen se abr die hêrsten<br/>
wider zuo dem grâle.<br/>
dem wirte und Parzivâle<br/>
mit zühten neic diu künegîn<br/>
und al diu juncfröwelîn.<br/>
si brâhten wider în zer tür<br/>
daz si mit zuht ê truogen für.
</p>
<p>
Parzivâl in blicte nâch.<br/>
an eime spanbette er sach<br/>
in einer kemenâten,<br/>
ê si nâch in zuo getâten,<br/>
den aller schœnsten alten man<br/>
des er künde ie gewan.<br/>
ich magez wol sprechen âne guft,<br/>
er was noch grâwer dan der tuft.<br/>
Wer der selbe wære,<br/>
des freischet her nâch mære.<br/>
dar zuo der wirt, sîn burc, sîn lant,<br/>
diu werdent iu von mir genant,<br/>
her nâch sô des wirdet zît,<br/>
bescheidenlîchen, âne strît<br/>
unde ân allez für zogen.<br/>
ich sage die senewen âne bogen.
</p>
<p>
diu senewe ist ein bîspel.<br/>
nu dunket iuch der boge snel:<br/>
doch ist sneller daz diu senewe jaget.<br/>
ob ich iu rehte hân gesaget,<br/>
diu senewe gelîchet mæren sleht:<br/>
diu dunkent ouch die liute reht.<br/>
swer iu saget von der krümbe,<br/>
der wil iuch leiten ümbe.<br/>
swer den bogen gespannen siht,<br/>
der senewen er der slehte giht,<br/>
man welle si zer biuge erdenen<br/>
sô si den schuz muoz menen.<br/>
swer aber dem sîn mære schiuzet,<br/>
des in durch nôt verdriuzet:<br/>
wan daz hât dâ ninder stat,<br/>
und vil gerûmeclîchen pfat,<br/>
zeinem ôren în, zem andern für.<br/>
mîn arbeit ich gar verlür,<br/>
op den mîn mære drunge:<br/>
ich sagte oder sunge,<br/>
daz ez noch paz vernæme ein boc<br/>
odr ein ulmiger stoc.<br/>
Ich wil iu doch paz bediuten<br/>
von disen jâmerbæren liuten.<br/>
dar kom geriten Parzivâl,<br/>
man sach dâ selten freuden schal,<br/>
ez wære buhurt oder tanz:<br/>
ir klagendiu stæte was sô ganz,<br/>
sine kêrten sich an schimphen niht.<br/>
swâ man noch minner volkes siht,<br/>
den tuot etswenne vreude wol:<br/>
dort wârn die winkel alle vol,<br/>
und ouch ze hove dâ man se sach.<br/>
der wirt ze sîme gaste sprach<br/>
«ich wæn man iu gebettet hât.<br/>
sît ir müede, so ist mîn rât<br/>
daz ir gêt, leit iuch slâfen.»<br/>
nu solt ich schrîen wâfen<br/>
umb ir scheiden daz si tuont:<br/>
ez wirt grôz schade in beiden kuont.
</p>
<p>
vome spanbette trat<br/>
ûfen tepch an eine stat<br/>
Parzivâl der wol geslaht:<br/>
der wirt bôt im guote naht.<br/>
diu rîterschaft dô gar ûf spranc.<br/>
ein teil ir im dar nâher dranc:<br/>
dô fuorten si den jungen man<br/>
in eine kemenâten sân.<br/>
diu was alsô gehêret<br/>
mit einem bette gêret,<br/>
daz mich mîn armuot immer müet,<br/>
sît d'erde alsölhe rîchheit blüet.<br/>
Dem bette armuot was tiur.<br/>
alser glohte in eime fiur,<br/>
lac drûffe ein pfellel lieht gemâl.<br/>
die ritter bat dô Parzivâl<br/>
wider varen an ir gemach,<br/>
do'r dâ niht mêr bette sach.<br/>
mit urloube se fuoren dan.<br/>
hie hebt sich ander dienst an.
</p>
<p>
vil kerzen unt diu varwe sîn<br/>
die gâbn ze gegenstrîte schîn:<br/>
waz möhte liehter sîn der tac?<br/>
vor sînem bette ein anderz lac,<br/>
dar ûfe ein kulter, da er dâ saz.<br/>
junchêrren snel und niht ze laz<br/>
maneger im dar nâher spranc:<br/>
si enschuohten bein, diu wâren blanc.<br/>
ouch zôch im mêr gewandes abe<br/>
manec wol geborner knabe.<br/>
vlætec wârn diu selben kindelîn.<br/>
dar nâch gienc dô zer tür dar în<br/>
vier clâre juncfrouwen:<br/>
die solten dennoch schouwen<br/>
wie man des heldes pflæge<br/>
und ober sanfte læge.<br/>
als mir diu âventiure gewuoc,<br/>
vor ieslier ein knappe truoc<br/>
eine kerzen diu wol bran.<br/>
Parzivâl der snelle man<br/>
spranc underz declachen.<br/>
si sagten «ir sult wachen<br/>
Durch uns noch eine wîle.»<br/>
ein spil mit der île<br/>
het er unz an den ort gespilt.<br/>
daz man gein liehter varwe zilt,<br/>
daz begunde ir ougen süezen,<br/>
ê si enpfiengen sîn grüezen.<br/>
ouch fuogten in gedanke nôt,<br/>
daz im sîn munt was sô rôt<br/>
unt daz vor jugende niemen dran<br/>
kôs gein einer halben gran.
</p>
<p>
dise vier juncfrouwen kluoc,<br/>
hœrt waz ieslîchiu truoc.<br/>
môraz, wîn unt lûtertranc<br/>
truogen drî ûf henden blanc:<br/>
diu vierde juncfrouwe wîs<br/>
truog obz der art von pardîs<br/>
ûf einer tweheln blanc gevar.<br/>
diu selbe kniete ouch für in dar.<br/>
er bat die frouwen sitzen.<br/>
si sprach «lât mich bî witzen.<br/>
sô wært ir diens ungewert,<br/>
als mîn her für iuch ist gegert.»<br/>
süezer rede er gein in niht vergaz:<br/>
der hêrre tranc, ein teil er az.<br/>
mit urloube se giengen widr:<br/>
Parzivâl sich leite nidr.<br/>
ouch sazten junchêrrelîn<br/>
ûfen tepch die kerzen sîn,<br/>
dô si in slâfen sâhen:<br/>
si begunden dannen gâhen.<br/>
Parzivâl niht eine lac:<br/>
geselleclîche unz an den tac<br/>
was bî im strengiu arbeit.<br/>
ir boten künftigiu leit<br/>
sanden im in slâfe dar,<br/>
sô daz der junge wol gevar<br/>
sîner muoter troum gar widerwac,<br/>
des si nâch Gahmurete pflac.<br/>
sus wart gesteppet im sîn troum<br/>
mit swertslegen umbe den soum,<br/>
dervor mit maneger tjoste rîch.<br/>
von rabbîne hurteclîch<br/>
er leit in slâfe etslîche nôt.<br/>
möhter drîzecstunt sîn tôt,<br/>
daz heter wachende ê gedolt:<br/>
sus teilt im ungemach den solt.
</p>
<p>
von disen strengen sachen<br/>
muos er durch nôt erwachen.<br/>
im switzten âdern unde bein.<br/>
der tag ouch durch diu venster schein.<br/>
dô sprach er «wê wâ sint diu kint,<br/>
daz si hie vor mir niht sint?<br/>
wer sol mir bieten mîn gewant?»<br/>
sus wart ir der wîgant,<br/>
unz er anderstunt entslief.<br/>
nieman dâ redete noch enrief:<br/>
si wâren gar verborgen.<br/>
umbe den mitten morgen<br/>
do erwachte aber der junge man:<br/>
ûf rihte sich der küene sân.<br/>
Ufem teppech sach der degen wert<br/>
ligen sîn harnasch und zwei swert:<br/>
daz eine der wirt im geben hiez,<br/>
daz ander was von Gaheviez.<br/>
dô sprach er zim selben sân<br/>
«ouwê durch waz ist diz getân?<br/>
deiswâr ich sol mich wâpen drîn.<br/>
ich leit in slâfe alsölhen pîn,<br/>
daz mir wachende arbeit<br/>
noch hiute wætlîch ist bereit.<br/>
hât dirre wirt urliuges nôt,<br/>
sô leist ich gerne sîn gebot<br/>
und ir gebot mit triuwen,<br/>
diu disen mantel niuwen<br/>
mir lêch durch ir güete.<br/>
wan stüende ir gemüete<br/>
daz si dienst wolde nemn!<br/>
des kunde mich durch si gezemn,<br/>
und doch niht durch ir minne:<br/>
wan mîn wîp de küneginne<br/>
ist an ir lîbe alse clâr,<br/>
oder fürbaz, daz ist wâr.»
</p>
<p>
er tet alser tuon sol:<br/>
von fuoz ûf wâpent er sich wol<br/>
durch strîtes antwurte,<br/>
zwei swert er umbe gurte.<br/>
zer tür ûz gienc der werde degen:<br/>
dâ was sîn ors an die stegen<br/>
geheftet, schilt unde sper<br/>
lent derbî: daz was sîn ger.<br/>
E Parzivâl der wîgant<br/>
sich des orses underwant,<br/>
mangez er der gadem erlief,<br/>
sô daz er nâch den liuten rief.<br/>
nieman er hôrte noch ensach:<br/>
ungefüege leit im dran geschach.<br/>
daz het im zorn gereizet.<br/>
er lief da er was erbeizet<br/>
des âbents, dô er komen was.<br/>
dâ was erde unde gras<br/>
mit tretenne gerüeret<br/>
untz tou gar zerfüeret.
</p>
<p>
al schrînde lief der junge man<br/>
wider ze sîme orse sân.<br/>
mit pâgenden worten<br/>
saz er drûf. die porten<br/>
vander wît offen stên,<br/>
derdurch ûz grôze slâ gên:<br/>
niht langer er dô habte,<br/>
vast ûf die brükke er drabte.<br/>
ein verborgen knappe'z seil<br/>
zôch, daz der slagebrüken teil<br/>
hetz ors vil nâch gevellet nidr.<br/>
Parzivâl der sach sich widr:<br/>
dô wolter hân gevrâget baz.<br/>
«ir sult varen der sunnen haz,»<br/>
sprach der knappe. «ir sît ein gans.<br/>
möht ir gerüeret hân den flans,<br/>
und het den wirt gevrâget!<br/>
vil prîss iuch hât betrâget.»<br/>
Nâch den mæren schrei der gast:<br/>
gegenrede im gar gebrast.<br/>
swie vil er nâch geriefe,<br/>
reht alser gênde sliefe<br/>
warp der knappe und sluoc die porten zuo.<br/>
dô was sîn scheiden dan ze fruo<br/>
an der flustbæren zît<br/>
dem der nu zins von freuden gît:<br/>
diu ist an im verborgen.<br/>
umbe den wurf der sorgen<br/>
wart getoppelt, do er den grâl vant,<br/>
mit sînen ougen, âne hant<br/>
und âne würfels ecke.<br/>
ob in nu kumber wecke,<br/>
des was er dâ vor niht gewent:<br/>
ern hete sich niht vil gesent.
</p>
<p>
Parzivâl der huop sich nâch<br/>
vast ûf die slâ dier dâ sach.<br/>
er dâht «die vor mir rîten,<br/>
ich wæn die hiute strîten<br/>
manlîch um mîns wirtes dinc.<br/>
ruochten sis, sô wære ir rinc<br/>
mit mir niht verkrenket.<br/>
dane wurde niht gewenket,<br/>
ich hulfe in an der selben nôt,<br/>
daz ich gediende mîn brôt<br/>
und ouch diz wünneclîche swert,<br/>
daz mir gap ir hêrre wert.<br/>
ungedient ich daz trage.<br/>
si wænent lîhte, ich sî ein zage.»<br/>
Der valscheite widersaz<br/>
kêrt ûf der huofslege kraz.<br/>
sîn scheiden dan daz riwet mich.<br/>
alrêrst nu âventiurt ez sich.
</p>
<p>
do begunde krenken sich ir spor:<br/>
sich schieden die dâ riten vor.<br/>
ir slâ wart smal, diu ê was breit:<br/>
er verlôs se gar: daz was im leit.<br/>
mær vriesch dô der junge man,<br/>
dâ von er herzenôt gewan.
</p>
<p>
do erhôrte der degen ellens rîch<br/>
einer frouwen stimme jæmerlîch.<br/>
ez was dennoch von touwe naz.<br/>
vor im ûf einer linden saz<br/>
ein magt, der fuogte ir triwe nôt.<br/>
ein gebalsemt ritter tôt<br/>
lent ir zwischenn armen.<br/>
swenz niht wolt erbarmen,<br/>
der si sô sitzen sæhe,<br/>
untriwen ich im jæhe.
</p>
<p>
sîn ors dô gein ir wante<br/>
der wênic si bekante:<br/>
si was doch sîner muomen kint.<br/>
al irdisch triwe was ein wint,<br/>
wan die man an ir lîbe sach.<br/>
Parzivâl si gruozte unde sprach<br/>
«frouwe, mir ist vil leit<br/>
iwer senelîchiu arebeit.<br/>
bedurft ir mînes dienstes iht,<br/>
in iwerem dienste man mich siht.»<br/>
Si danct im ûz jâmers siten<br/>
und vrâgt in wanne er kœme geriten.<br/>
si sprach «ez [ist] widerzæme<br/>
daz iemen an sich næme<br/>
sîne reise in dise waste.<br/>
unkundem gaste<br/>
mac hie wol grôzer schade geschehn.<br/>
ich hânz gehôrt und gesehn<br/>
daz hie vil liute ir lîp verlurn,<br/>
die werlîche'n tôt erkurn.<br/>
kêrt hinnen, ob ir welt genesn.<br/>
saget ê, wâ sît ir hînt gewesn?»<br/>
«dar ist ein mîle oder mêr,<br/>
daz ich gesach nie burc sô hêr<br/>
mit aller slahte rîchheit.<br/>
in kurzer wîle ich dannen reit.»
</p>
<p>
si sprach «swer iu getrûwet iht,<br/>
den sult ir gerne triegen niht.<br/>
ir traget doch einen gastes schilt.<br/>
iuch möht des waldes hân bevilt,<br/>
von erbûwenem lande her geritn.<br/>
inre drîzec mîln wart nie versnitn<br/>
ze keinem bûwe holz noch stein:<br/>
wan ein burc diu stêt al ein.<br/>
diu ist erden wunsches rîche.<br/>
swer die suochet flîzeclîche,<br/>
leider der envint ir niht.<br/>
vil liute manz doch werben siht.<br/>
ez muoz unwizzende geschehen,<br/>
swer immer sol die burc gesehen.<br/>
Ich wæn, hêr, diust iu niht bekant.<br/>
Munsalvæsche ist si genant.<br/>
der bürge wirtes royâm,<br/>
Terre de Salvæsche ist sîn nam.<br/>
ez brâhte der alte Tyturel<br/>
an sînen sun. rois Frimutel,<br/>
sus hiez der werde wîgant:<br/>
manegen prîs erwarp sîn hant.<br/>
der lac von einer tjoste tôt,<br/>
als im diu minne dar gebôt.<br/>
der selbe liez vier werdiu kint.<br/>
bî rîcheit driu in jâmer sint:<br/>
der vierde hât armuot,<br/>
durch got für sünde er daz tuot.<br/>
der selbe heizet Trevrizent.<br/>
Anfortas sîn bruoder lent:<br/>
der mac gerîten noch gegên<br/>
noch geligen noch gestên.<br/>
der ist ûf Munsalvæsche wirt:<br/>
ungenâde in niht verbirt.»
</p>
<p>
si sprach «hêr, wært ir komen dar<br/>
zuo der jæmerlîchen schar,<br/>
sô wære dem wirte worden rât<br/>
vil kumbers den er lange hât.»<br/>
der Wâleis zer meide sprach<br/>
«grœzlîch wunder ich dâ sach,<br/>
unt manege frouwen wol getân.»<br/>
bî der stimme erkante si den man.<br/>
Dô sprach sie «du bist Parzivâl.<br/>
nu sage et, sæhe du den grâl<br/>
unt den wirt freuden lære?<br/>
lâ hœren liebiu mære.<br/>
ob wendec ist sîn freise,<br/>
wol dich der sælden reise!<br/>
wan swaz die lüfte hânt beslagen,<br/>
dar ob muostu hœhe tragen:<br/>
dir dienet zam unde wilt,<br/>
ze rîcheit ist dir wunsch gezilt.»
</p>
<p>
Parzivâl der wîgant<br/>
sprach «wâ von habt ir mich erkant?»<br/>
si sprach «dâ bin ichz diu magt<br/>
diu dir ê kumber hât geklagt,<br/>
und diu dir sagte dînen namn.<br/>
dune darft dich niht der sippe schamn,<br/>
daz dîn muoter ist mîn muome.<br/>
wîplîcher kiusche ein bluome<br/>
ist si, geliutert âne tou.<br/>
got lôn dir daz dich dô sô rou<br/>
mîn friwent, der mir zer tjost lac tôt.<br/>
ich hânn alhie nu prüeve nôt<br/>
die mir got hât an im gegebn,<br/>
daz er niht langer solde lebn.<br/>
er pflac manlîcher güete<br/>
sîn sterben mich dô müete:<br/>
och hân ich sît von tage ze tage<br/>
fürbaz erkennet niwe klage.»
</p>
<p>
«ôwê war kom dîn rôter munt?<br/>
bistuz Sigûne, diu mir kunt<br/>
tet wer ich was, ân allen vâr?<br/>
dîn reideleht lanc prûnez hâr,<br/>
Des ist dîn houbet blôz getân.<br/>
zem fôrest in Brizljân<br/>
sah ich dich dô vil minneclîch,<br/>
swie du wærest jâmers rîch.<br/>
du hâst verlorn varw unde kraft.<br/>
dîner herten geselleschaft<br/>
verdrüzze mich, solt ich die haben:<br/>
wir sulen disen tôten man begraben.»<br/>
dô natzten d'ougen ir die wât.<br/>
ouch was froun Lûneten rât<br/>
ninder dâ bî ir gewesen.<br/>
diu riet ir frouwen «lât genesen<br/>
disen man, der den iweren sluoc:<br/>
er mag ergetzen iuch genuoc.»<br/>
Sigûne gerte ergetzens niht,<br/>
als wîp die man bî wanke siht,<br/>
manege, der ich wil gedagn.<br/>
hœrt mêr Sigûnen triwe sagn.
</p>
<p>
diu sprach «sol mich iht gevröun,<br/>
daz tuot ein dinc, ob in sîn töun<br/>
læzet, den vil trûrgen man.<br/>
schiede du helflîche dan,<br/>
sô ist dîn lîp wol prîses wert.<br/>
du füerst och umbe dich sîn swert:<br/>
bekennestu des swertes segen,<br/>
du maht ân angest strîtes pflegen.<br/>
Sîn ecke ligent im rehte:<br/>
von edelem geslehte<br/>
worhtez Trebuchetes hant.<br/>
ein brunne stêt pî Karnant,<br/>
dar nâch der künec heizet Lac.<br/>
daz swert gestêt ganz einen slac,<br/>
am andern ez zevellet gar:<br/>
wilt duz dan wider bringen dar,<br/>
ez wirt ganz von des wazzers trân.<br/>
du muost des urspringes hân,<br/>
underm velse, ê in beschin der tac.<br/>
der selbe brunne heizet Lac.<br/>
sint diu stücke niht verrêrt,<br/>
der se reht zein ander kêrt,<br/>
sô se der brunne machet naz,<br/>
ganz unde sterker baz<br/>
wirt im valz und ecke sîn<br/>
und vliesent niht diu mâl ir schîn.<br/>
daz swert bedarf wol segens wort:<br/>
ich fürht diu habestu lâzen dort:<br/>
hâts aber dîn munt gelernet,<br/>
sô wehset unde kernet<br/>
immer sælden kraft bî dir:<br/>
lieber neve, geloube mir,<br/>
sô muoz gar dienen dîner hant<br/>
swaz dîn lîp dâ wunders vant:<br/>
ouch mahtu tragen schône<br/>
immer sælden krône<br/>
hôhe ob den werden:<br/>
den wunsch ûf der erden<br/>
hâstu volleclîche:<br/>
niemen ist sô rîche,<br/>
der gein dir koste mege hân,<br/>
hâstu vrâge ir reht getân.»<br/>
Er sprach «ich hân gevrâget niht.»<br/>
«ôwê daz iuch mîn ouge siht,»<br/>
sprach diu jâmerbæriu magt,<br/>
«sît ir vrâgens sît verzagt!<br/>
ir sâhet doch sölch wunder grôz:<br/>
daz iuch vrâgens dô verdrôz!<br/>
aldâ ir wârt dem grâle bî;<br/>
manege frouwen valsches vrî,<br/>
die werden Garschiloyen<br/>
und Repans de schoyen,<br/>
und snîdnde silbr und bluotec sper.<br/>
ôwê waz wolt ir zuo mir her?<br/>
gunêrter lîp, verfluochet man!<br/>
ir truogt den eiterwolves zan,<br/>
dâ diu galle in der triuwe<br/>
an iu bekleip sô niuwe.<br/>
iuch solt iur wirt erbarmet hân,<br/>
an dem got wunder hât getân,<br/>
und het gevrâget sîner nôt.<br/>
ir lebt, und sît an sælden tôt.»
</p>
<p>
dô sprach er «liebiu niftel mîn,<br/>
tuo bezzeren willen gein mir schîn.<br/>
ich wandel, hân ich iht getân.»<br/>
«ir sult wandels sîn erlân,»<br/>
sprach diu maget. «mirst wol bekant,<br/>
ze Munsalvæsche an iu verswant<br/>
êre und rîterlîcher prîs.<br/>
iren vindet nu decheinen wîs<br/>
decheine geinrede an mir.»<br/>
Parzivâl sus schiet von ir.<br/>
Daz er vrâgens was sô laz,<br/>
do'r bî dem trûregen wirte saz,<br/>
daz rou dô grœzlîche<br/>
den helt ellens rîche.<br/>
durch klage und durch den tac sô heiz<br/>
begunde netzen in der sweiz.<br/>
durch den luft von im er bant<br/>
den helm und fuort in in der hant.<br/>
er entstricte die vinteilen sîn:<br/>
durch îsers râm was lieht sîn schîn.
</p>
<p>
er kom ûf eine niwe slâ.<br/>
wandez gienc vor im aldâ<br/>
ein ors daz was wol beslagen,<br/>
und ein barfuoz pfäret daz muose tragen<br/>
eine frouwen die er sach.<br/>
nâch der ze rîten im geschach.<br/>
ir pfärt gein kumber was verselt:<br/>
man het im wol durch hût gezelt<br/>
elliu sîniu rippe gar.<br/>
als ein harm ez was gevar.<br/>
ein bästîn halfter lac dar an.<br/>
unz ûf den huof swanc im diu man.<br/>
sîn ougen tief, die gruoben wît.<br/>
ouch was der frouwen runzît<br/>
vertwâlet unde vertrecket,<br/>
durch hunger dicke erwecket.<br/>
ez was dürre als ein zunder.<br/>
sîn gên daz was wunder:<br/>
wandez reit ein frouwe wert,<br/>
diu selten kunrierte pfert.<br/>
Dâ lac ûf ein gereite,<br/>
smal ân alle breite,<br/>
geschelle und bogen verrêret,<br/>
grôz zadel dran gemêret.<br/>
der frouwen trûrec, niht ze geil,<br/>
ir surzengel was ein seil:<br/>
dem was sie doch ze wol geborn.<br/>
ouch heten die este und etslich dorn<br/>
ir hemde zerfüeret:<br/>
swa'z mit zerren was gerüeret,<br/>
dâ saher vil der stricke:<br/>
dar unde liehte blicke,<br/>
ir hût noch wîzer denn ein swan.<br/>
sine fuorte niht wan knoden an:<br/>
swâ die wârn des velles dach,<br/>
in blanker varwe er daz sach:<br/>
daz ander leit von sunnen nôt.<br/>
swiez ie kom, ir munt was rôt:<br/>
der muose alsölhe varwe tragen,<br/>
man hete fiwer wol drûz geslagen.<br/>
swâ man se wolt an rîten,<br/>
daz was zer blôzen sîten:<br/>
[nantes iemen vilân,<br/>
der het ir unreht getân:]<br/>
wan si hete wênc an ir.<br/>
durch iwer zuht geloubet mir,<br/>
si truoc ungedienten haz:<br/>
wîplîcher güete se nie vergaz.<br/>
ich saget iu vil armuot:<br/>
war zuo? diz ist als guot.<br/>
doch næme ich sölhen blôzen lîp<br/>
für etslîch wol gekleidet wîp.<br/>
Dô Parzivâl gruoz gein ir sprach,<br/>
an in si erkenneclîchen sach.<br/>
er was der schönste übr elliu lant;<br/>
dâ von sin schiere het erkant.<br/>
si sagete «ich hân iuch ê gesehn.<br/>
dâ von ist leide mir geschehn:<br/>
doch müez iu freude unt êre<br/>
got immer geben mêre<br/>
denn ir um mich gedienet hât.<br/>
des ist nu ermer mîn wât<br/>
denn ir si jungest sâhet.<br/>
wært ir niht genâhet<br/>
mir an der selben zît,<br/>
sô het ich êre âne strît.»
</p>
<p>
dô sprach er «frouwe, merket baz,<br/>
gein wem ir kêret iwern haz.<br/>
jane wart von mîme lîbe<br/>
iu noch decheinem wîbe<br/>
laster nie gemêret<br/>
(sô het ich mich gunêret)<br/>
sît ich den schilt von êrst gewan<br/>
und rîters fuore mich versan.<br/>
mirst ander iwer kumber leit.»<br/>
al weinde diu frouwe reit,<br/>
daz si begôz ir brüstelîn,<br/>
als sie gedræt solden sîn.<br/>
diu stuonden blanc hôch sinewel:<br/>
jane wart nie dræhsel sô snel<br/>
der si gedræt hete baz.<br/>
swie minneclîch diu frouwe saz,<br/>
si muose in doch erbarmen.<br/>
mit henden und mit armen<br/>
begunde si sich decken<br/>
vor Parzivâl dem recken.
</p>
<p>
Dô sprach er «frouwe,  nemt durch got<br/>
ûf rehten dienst sunder spot<br/>
an iwern lîp mîn kursît.»<br/>
«hêrre, wær daz âne strît<br/>
daz al mîn freude læge dran,<br/>
so getörst ichz doch niht grîfen an.<br/>
welt ir uns tœtens machen vrî,<br/>
sô rîtet daz i'u verre sî.<br/>
doch klagte ich wênec mînen tôt,<br/>
wan daz ich fürhte ir komts in nôt.»<br/>
«frouwe, wer næm uns ez lebn?<br/>
daz hât uns gotes kraft gegebn:<br/>
ob des gerte ein ganzez her,<br/>
man sæhe mich für uns ze wer.»<br/>
si sprach «es gert ein werder degen:<br/>
der hât sich strîtes sô bewegen,<br/>
iwer sehse kœmns in arbeit.<br/>
mirst iwer rîten bî mir leit.<br/>
ich was etswenne sîn wîp:<br/>
nune möhte mîn vertwâlet lîp<br/>
des heldes dierne niht gesîn:<br/>
sus tuot er gein mir zürnen schîn.»<br/>
dô sprach er zuo der frouwen sân<br/>
«wer ist hie mit iwerem man?<br/>
wan flühe ich nu durch iwern rât,<br/>
daz diuht iuch lîhte ein missetât.<br/>
swenne ich fliehen lerne,<br/>
sô stirb ich als gerne.»
</p>
<p>
Dô sprach diu blôze herzogîn<br/>
«er hât hie niemen denne mîn.<br/>
der trôst ist kranc gein strîtes sige.»<br/>
niht wan knoden und der rige<br/>
was an der frouwen hemde ganz.<br/>
wîplîcher kiusche lobes kranz<br/>
truoc si mit armüete:<br/>
si pflac der wâren güete<br/>
sô daz der valsch an ir verswant.<br/>
die finteiln er für sich pant,<br/>
gein strîter wolde füeren<br/>
den helm er mit den snüeren<br/>
eben ze sehne ructe.<br/>
innen des daz ors sich pucte,<br/>
gein dem pfärde ez schrîen niht vermeit.<br/>
der vor Parzivâl dâ reit<br/>
und vor der blôzen frouwen,<br/>
der erhôrtz und wolde schouwen<br/>
wer bî sîme wîbe rite.<br/>
daz ors warf er mit zornes site<br/>
vaste ûz dem stîge.<br/>
gein strîteclîchem wîge<br/>
hielt der herzoge Orilus<br/>
gereit zeiner tjost alsus,<br/>
mit rehter manlîcher ger,<br/>
von Gaheviez mit eime sper:<br/>
daz was gevärwet genuoc,<br/>
reht als er sîniu wâpen truoc.<br/>
Sînen helm worhte Trebuchet.<br/>
sîn schilt was ze Dôlet<br/>
in Kailetes lande<br/>
geworht dem wîgande:<br/>
rant und buckel heten kraft.<br/>
zAlexandrîe in heidenschaft<br/>
was geworht ein pfellel guot,<br/>
des der fürste hôch gemuot<br/>
truoc kursît und wâpenroc.<br/>
sîn decke was ze Tenabroc<br/>
geworht ûz ringen herte:<br/>
sîn stolzheit in lêrte,<br/>
der îserînen decke dach<br/>
was ein pfellel, des man jach<br/>
daz der tiwer wære.<br/>
rîch und doch niht swære<br/>
sîne hosen, halsperc, hersnier:<br/>
und in îserîniu schillier<br/>
was gewâpent dirre küene man,<br/>
geworht ze Bêâlzenân<br/>
in der houbetstat zAnschouwe.<br/>
disiu blôziu frouwe<br/>
fuort im ungelîchiu kleit,<br/>
diu dâ sô trûric nâh im reit:<br/>
dane hete sis niht bezzer state.<br/>
ze Sessûn was geslagen sîn plate;<br/>
sîn ors von Brumbâne<br/>
de Salvâsche ah muntâne:<br/>
mit einer tjost rois Lähelîn<br/>
bejagetez dâ, der bruoder sîn.<br/>
Parzivâl was ouch bereit:<br/>
sîn ors mit walap er reit<br/>
gein Orilus de Lâlander.<br/>
ûf des schilde vander<br/>
einen trachen als er lebte.<br/>
ein ander trache strebte<br/>
ûf sîme helme gebunden;<br/>
an den selben stunden<br/>
manec guldîn trache kleine<br/>
(mit mangem edelen steine<br/>
muosen die gehêret sîn:<br/>
ir ougen wâren rubîn)<br/>
ûf der decke und ame kursît.<br/>
dâ wart genomn der poynder wît<br/>
von den zwein helden unverzagt.<br/>
newederhalp wart widersagt:<br/>
si wârn doch ledec ir triuwe.<br/>
trunzûne starc al niuwe<br/>
von in wæten gein den lüften.<br/>
ich wolde mich des güften,<br/>
het ich ein sölhe tjost gesehen<br/>
als mir diz mære hât verjehen.<br/>
dâ wart von rabbîne geriten,<br/>
ein sölch tjoste niht vermiten:<br/>
froun Jeschûten muot verjach,<br/>
schœner tjost si nie gesach.<br/>
diu hielt dâ, want ir hende.<br/>
si freuden ellende<br/>
gunde enwederm helde schaden.<br/>
diu ors in sweize muosen baden.<br/>
Prîss si bêde gerten.<br/>
die blicke von den swerten,<br/>
und fiwer daz von helmen spranc,<br/>
und manec ellenthafter swanc,<br/>
die begunden verre glesten.<br/>
wan dâ wâren strîts die besten<br/>
mit hurte an ein ander kumen,<br/>
ez gê ze schaden odr ze frumen<br/>
den küenen helden mæren.<br/>
swie willec d'ors in wæren,<br/>
dâ sî bêde ûf sâzen,<br/>
der sporn si niht vergâzen,<br/>
noch ir swerte lieht gemâl.<br/>
prîs gedient hie Parzivâl,<br/>
daz er sich alsus weren kan<br/>
wol hundert trachn und eines man.
</p>
<p>
ein trache wart versêret,<br/>
sîne wunden gemêret,<br/>
der ûf Orilus helme lac.<br/>
sô durchliuhtec daz der tac<br/>
volleclîche durch in schein,<br/>
wart drab geslagen manc edel stein.<br/>
daz ergienc zorse und niht ze fuoz.<br/>
froun Jeschûten wart der gruoz<br/>
mit swertes schimphe aldâ bejagt,<br/>
mit heldes handen unverzagt.<br/>
mit hurt si dicke ein ander schuben,<br/>
daz die ringe von den knien zestuben,<br/>
swie si wæren îserîn.<br/>
ruocht irs, si tâten strîtes schîn.<br/>
Ich wil iu sagen des einen zorn.<br/>
daz sîn wîp wol geborn<br/>
dâ vor was genôtzogt:<br/>
er was iedoch ir rehter vogt,<br/>
sô daz si schermes wart an in.<br/>
er wânde, ir wîplîcher sin<br/>
wær gein im verkêret,<br/>
unt daz si gunêret<br/>
het ir kiusche unde ir prîs<br/>
mit einem andern âmîs.<br/>
des lasters nam er pflihte.<br/>
ouch ergienc sîn gerihte<br/>
über si, daz grœzer nôt<br/>
wîp nie gedolte âne tôt,<br/>
unde ân alle ir schulde.<br/>
er möht ir sîne hulde<br/>
versagen, swenner wolde:<br/>
nieman daz wenden solde,<br/>
ob [der] man des wîbes hât gewalt.<br/>
Parzivâl der degen balt<br/>
Oriluses hulde gerte<br/>
froun Jeschûten mit dem swerte.<br/>
des hôrt ich ie güetlîche bitn:<br/>
ez kom dâ gar von smeiches sitn.<br/>
mich dunket si hân bêde reht.<br/>
der beidiu krump unde sleht<br/>
geschuof, künner scheiden,<br/>
sô wender daz an beiden,<br/>
deiz âne sterben dâ ergê.<br/>
si tuont doch sus ein ander wê.<br/>
Da ergienc diu scharpfe herte.<br/>
iewederr vaste werte<br/>
sînen prîs vor dem ander.<br/>
duc Orilus de Lâlander<br/>
streit nâch sîme gelêrten site.<br/>
ich wæne ie man sô vil gestrite.<br/>
er hete kunst unde kraft:<br/>
des wart er dicke sigehaft<br/>
an maneger stat, swiez dâ ergienc.<br/>
durch den trôst zuo zim er vienc<br/>
den jungen starken Parzivâl.<br/>
der begreif ouch in dô sunder twâl<br/>
unt zucte in ûz dem satel sîn:<br/>
als ein garbe häberîn<br/>
vastern under de arme swanc:<br/>
mit im er von dem orse spranc,<br/>
und dructe in über einen ronen.<br/>
dâ muose schumpfentiure wonen<br/>
der sölher nôt niht was gewent.<br/>
«du garnest daz sich hât versent<br/>
disiu frouwe von dîm zorne.<br/>
nu bistu der verlorne,<br/>
dune lâzest sî dîn hulde hân.»<br/>
«daz enwirt sô gâhes niht getân»<br/>
sprach der herzoge Orilus:<br/>
«ich pin noch niht bedwungen sus.»
</p>
<p>
Parzivâl der werde degen<br/>
druct in an sich, daz bluotes regen<br/>
spranc durch die barbiere.<br/>
dâ wart der fürste schiere<br/>
bedwungen swes man an in warp.<br/>
er tet als der ungerne starp.<br/>
Er sprach ze Parzivâle sân<br/>
«ôwê küene starker man,<br/>
wa gedient ich ie dise nôt<br/>
daz ich vor dir sol ligen tôt?»
</p>
<p>
«jâ lâze ich dich vil gerne lebn»<br/>
sprach Parzivâl, «ob tu wilt gebn<br/>
dirre frouwen dîne hulde.»<br/>
«ich entuons niht: ir schulde<br/>
ist gein mir ze grœzlîch.<br/>
si was werdekeite rîch:<br/>
die hât si gar verkrenket<br/>
und mich in nôt gesenket.<br/>
ich leiste anders swes du gerst,<br/>
op du mich des lebens werst.<br/>
daz het ich etswenn von gote:<br/>
nu ist dîn hant des worden bote<br/>
daz ichs danke dîme prîse.»<br/>
sus sprach der fürste wîse.
</p>
<p>
«mîn leben kouf ich schône.<br/>
in zwein landen krône<br/>
treit gewaldeclîche<br/>
mîn bruoder, der ist rîche:<br/>
der nim dir swederz du wellest<br/>
daz du mich tôt niht vellest.<br/>
ich pin im liep, er lœset mich<br/>
als ich gedinge wider dich.<br/>
Dar zuo nim ich mîn herzentuom<br/>
von dir, dîn prîslîcher ruom<br/>
hât werdekeit an mir bezalt.<br/>
nu erlâz mich, küener degen balt,<br/>
suone gein disem wîbe,<br/>
und gebiut mîme lîbe<br/>
anders swaz dîn êre sîn.<br/>
gein der gunêrten herzogîn<br/>
mag ich suone gepflegen niht,<br/>
swaz halt anders mir geschiht.»
</p>
<p>
Parzivâl der hôch gemuot<br/>
sprach «liute, lant, noch varnde guot,<br/>
der decheinez mac gehelfen dir,<br/>
dune tuost des sicherheit gein mir,<br/>
daz du gein Bertâne varst,<br/>
unt die reise niht langer sparst,<br/>
zeiner magt, die blou durch mich<br/>
ein man, gein dem ist mîn gerich<br/>
âne ir bete niht verkorn.<br/>
du solt der meide wol geborn<br/>
sichern und mîn dienest sagen:<br/>
oder wirt alhie erslagen.<br/>
sage Artûse und dem wîbe sîn,<br/>
in beiden, von mir dienest mîn,<br/>
daz si mîn dienst sus letzen,<br/>
[und] die magt ir slege ergetzen.<br/>
dar zuo wil ich schouwen<br/>
in dînen hulden dise frouwen<br/>
mit suone âne vâre:<br/>
ode du muost ein bâre<br/>
tôt hinnen rîten,<br/>
wiltu michs widerstrîten.<br/>
Merc diu wort, unt wis der werke ein wer:<br/>
des gib mir sicherheit alher.»<br/>
dô sprach der herzoge Orilus<br/>
zem künege Parzivâl alsus.<br/>
«mac niemen dâ für niht gegebn,<br/>
sô leist ichz: wande ich wil noch lebn.»
</p>
<p>
durch die vorhte von ir man<br/>
frou Jeschût diu wol getân<br/>
strîtscheidens gar verzagte:<br/>
ir vîndes nôt si klagte.<br/>
Parzivâl in ûf verliez<br/>
do'r froun Jeschûten suone gehiez.<br/>
der betwungene fürste sprach<br/>
«frowe, sît diz durch iuch geschach,<br/>
in strît diu schumpfentiure mîn,<br/>
wol her, ir sult geküsset sîn.<br/>
ich hân vil prîss durch iuch verlorn:<br/>
waz denne? ez ist doch verkorn.»<br/>
diu frouwe mit ir blôzem vel<br/>
was zem sprunge harte snel<br/>
von dem pfärde ûf den wasen.<br/>
swie dez pluot von der nasen<br/>
den munt im hete gemachet rôt,<br/>
si kust in dô er kus gebôt.<br/>
dâ wart niht langer dô gebitn,<br/>
si bêde und ouch diu frouwe ritn<br/>
für ein klôsen in eins velses want.<br/>
eine kefsen Parzivâl dâ vant:<br/>
ein gemâlet sper derbî dâ lent.<br/>
der einsidel hiez Trevrizent.<br/>
Parzivâl dô mit triwen fuor:<br/>
er nam daz heiltuom, drûf er swuor.<br/>
sus stabter selbe sînen eit.<br/>
er sprach «hân ich werdekeit:<br/>
ich hab se odr enhab ir niht,<br/>
swer mich pîme schilde siht,<br/>
der prüevet mich gein rîterschaft.<br/>
des namen ordenlîchiu kraft,<br/>
als uns des schildes ambet sagt,<br/>
hât dicke hôhen prîs bejagt:<br/>
ez ist ouch noch ein hôher name.<br/>
mîn lîp gein werltlîcher schame<br/>
immer sî gewenket<br/>
und al mîn prîs verkrenket.<br/>
dirre worte sî mit werken pfant<br/>
mîn gelücke vor der hœhsten hant:<br/>
ich hânz dâ für, die treit got.<br/>
nu müeze ich flüsteclîchen spot<br/>
ze bêden lîben immer hân<br/>
von sîner kraft, ob missetân<br/>
disiu frouwe habe, dô diz geschach<br/>
daz i'r fürspan von ir brach.<br/>
och fuort ich mêr goldes dan.<br/>
ich was ein tôre und niht ein man,<br/>
gewahsen niht pî witzen.<br/>
vil weinens, dâ bî switzen<br/>
mit jâmer dolte vil ir lîp.<br/>
sist benamn ein unschuldic wîp.<br/>
dâne scheide ich ûz niht mêre:<br/>
des sî pfant mîn sælde und êre.<br/>
Ruocht irs, si sol unschuldec sîn.<br/>
sêt, gebt ir widr ir vingerlîn.<br/>
ir fürspan wart sô vertân<br/>
daz es mîn tôrheit danc sol hân.»
</p>
<p>
die gâbe enpfienc der degen guot.<br/>
dô streich er von dem munde'z pluot<br/>
und kuste sînes herzen trût.<br/>
ouch wart verdact ir blôziu hût.<br/>
Orilus der fürste erkant<br/>
stiez dez vingerl wider an ir hant,<br/>
und gap ir an sîn kursît:<br/>
die was von rîchem pfelle, wît,<br/>
mit heldes hant zerhouwen.<br/>
ich hân doch selten frouwen<br/>
wâpenroc an gesehen tragn,<br/>
die wære in strîte alsus zerslagn:<br/>
von ir krîe wart ouch nie turnei<br/>
gesamliert noch sper enzwei<br/>
gestochen, swâ daz solde sîn.<br/>
der guote knappe und Lämbekîn<br/>
die tjost zesamne trüegen baz.<br/>
sus wart diu frouwe trûrens laz.
</p>
<p>
dô sprach der fürste Orilus<br/>
aber ze Parzivâle alsus.<br/>
«helt, dîn unbetwungen eit<br/>
gît mir grôz liep und krankez leit.<br/>
ich hân schumpfentiure gedolt,<br/>
diu mir freude hât erholt.<br/>
jâ mac mit êren nu mîn lîp<br/>
ergetzen diz werde wîp,<br/>
Daz ich se hulde mîn verstiez.<br/>
dô ich die süezen eine liez<br/>
waz mohte si, swaz ir geschach?<br/>
dô se aber von dîner schœne sprach,<br/>
ich wând dâ wære ein friuntschaft bî.<br/>
nu lôn dir got, sist valsches vrî.<br/>
ich hân unfuoge an ir getân.<br/>
fürz fôrest in Brizljân<br/>
reit ich dô in jûven poys.»<br/>
Parzivâl diz sper von Troys<br/>
nam und fuortez mit im dan.<br/>
des vergaz der wilde Taurîân,<br/>
Dodines bruoder, dâ.<br/>
nu sprechet wie oder wâ<br/>
die helde des nahtes megen sîn.<br/>
helm unde ir schilde heten pîn:<br/>
die sah man gar verhouwen.<br/>
Parzivâl zer frouwen<br/>
nam urloup unt zir âmîs.<br/>
dô ladete in der fürste wîs<br/>
mit im an sîne fiwerstat:<br/>
daz half in niht, swie vil ers pat.
</p>
<p>
aldâ schieden die helde sich,<br/>
diu âventiur wert mære mich.<br/>
dô Orilus der fürste erkant<br/>
kom dâ er sîn poulûn vant<br/>
und sîner messenîe ein teil,<br/>
daz volc was al gelîche geil<br/>
daz suone was worden schîn<br/>
gein der sældebernden herzogîn.<br/>
Daz wart niht langer dô gespart,<br/>
Orilus entwâpent wart,<br/>
bluot und râm von im er twuoc.<br/>
er nam die herzoginne kluoc<br/>
und fuorte se an die suonstat<br/>
und hiez bereiten in zwei bat.<br/>
dô lac frou Jeschûte<br/>
al weinde bî ir trûte,<br/>
vor liebe, unt doch vor leide niht,<br/>
als guotem wîbe noch geschiht.<br/>
ouch ist genuogen liuten kunt,<br/>
weindiu ougn hânt süezen munt.<br/>
dâ von ich mêr noch sprechen wil.<br/>
grôz liebe ist freude und jâmers zil.<br/>
swer von der liebe ir mære<br/>
treit ûf den seigære,<br/>
oberz immer wolde wegn,<br/>
ez enkan niht anderr schanze pflegn.
</p>
<p>
da ergienc ein suone, des wæn ich.<br/>
dô fuorn si sunder baden sich.<br/>
zwelf clâre juncfrouwen<br/>
man mohte bî ir schouwen:<br/>
die pflâgen ir, sît si gewan<br/>
zorn ân ir schult von liebem man.<br/>
si hete ie snahtes deckekleit,<br/>
swie blôz si bîme tage reit.<br/>
die batten dô mit freuden sie.<br/>
ruochet ir nu hœren (wie<br/>
Orilus des innen wart)<br/>
âventiur von Artûses vart?<br/>
Sus begund im ein rîter sagen.<br/>
«ich sach ûf einen plân geslagen<br/>
tûsent poulûn oder mêr.<br/>
Artûs der rîche künec hêr,<br/>
der Berteneise hêrre,<br/>
lît uns hie niht verre<br/>
mit wünneclîcher frouwen schar.<br/>
ungevertes ist ein mîle dar.<br/>
da ist ouch von rîtern grœzlîch schal.<br/>
bî dem Plimizœl ze tal<br/>
ligents an iewederm stade.»<br/>
dô gâhte vaste ûzem bade<br/>
der herzoge Orilus.<br/>
Jeschûte und er gewurben sus.
</p>
<p>
diu senfte süeze wol getân<br/>
gieng ouch ûz ir bade sân<br/>
an sîn bette: dâ wart trûrens rât.<br/>
ir lide gedienden bezzer wât<br/>
dan si dâ vor truoc lange.<br/>
mit nâhem umbevange<br/>
behielt ir minne freuden prîs,<br/>
der fürstîn und des fürsten wîs.<br/>
juncfrouwen kleitn ir frouwen sân.<br/>
sîn harnasch truoc man dar dem man.<br/>
Jeschûten wât man muose lobn.<br/>
vogele gevangen ûf dem klobn<br/>
si mit freuden âzen,<br/>
dâ se an ir bette sâzen.<br/>
frou Jeschûte etslîchen kus<br/>
enpfienc: den gab ir Orilus.<br/>
Dô zôch man der frouwen wert<br/>
starc wol gênde ein schœne pfert,<br/>
gesatelt unt gezoumet wol.<br/>
man huop si drûf, diu rîten sol<br/>
dannen mit ir küenen man.<br/>
sîn ors wart gewâpent sân,<br/>
reht als erz gein strîte reit.<br/>
sîn swert, dâ mit ers tages streit,<br/>
man vorn an den satel hienc.<br/>
von fuoz ûf gewâpent gienc<br/>
Orilus zem orse sîn:<br/>
er spranc drûf vor der herzogîn.<br/>
Jeschûte und er fuoren dan.<br/>
sîne mässenîe sân<br/>
gein Lâlant bat er alle kêren.<br/>
wan ein rîter solt in lêren<br/>
gein Artûse rîten:<br/>
er bat daz volc des bîten.
</p>
<p>
si kômen Artûs sô nâhen,<br/>
daz si sîniu poulûn sâhen<br/>
vil nâhe ein mîle dez wazzer nidr.<br/>
der fürste sant den rîter widr,<br/>
der in gewîset hete dar:<br/>
frou Jeschût diu wol gevar<br/>
was sîn gesinde, unt niemen mêr.<br/>
der unlôse Artûs niht ze hêr<br/>
was gegangen, dô ers âbents gaz,<br/>
ûf einen plân. umb in dâ saz<br/>
Diu werde massenîe.<br/>
Orilus der valsches vrîe<br/>
kom an den selben rinc geritn.<br/>
sîn helm sîn schilt was sô versnitn<br/>
daz niemen dran kôs keiniu mâl:<br/>
die slege frumte Parzivâl.
</p>
<p>
vom orse stuont der küene man:<br/>
frou Jeschûte enpfiengez sân.<br/>
vil junchêrrn dar nâher spranc:<br/>
umb in und si was grôz gedranc.<br/>
si jâhn «wir suln der orse pflegn.»<br/>
Orilus der werde degn<br/>
leit schildes schirben ûfez gras.<br/>
nâch ir, durch die er komen was,<br/>
begunder vrâgen al zehant.<br/>
froun Cunnewâren de Lâlant<br/>
zeigte man im, wâ diu saz.<br/>
ir site man gein prîse maz.
</p>
<p>
gewâpent er sô nâhe gienc.<br/>
der künec, diu küngîn, in enpfienc:<br/>
er dancte in, bôt fîanze sân<br/>
sîner swester wol getân.<br/>
bî den trachen ûfem kursît<br/>
erkande sin wol, wan ein strît:<br/>
si sprach «du bist der bruoder mîn,<br/>
Orilus, od Lähelîn.<br/>
ich nim iur dweders sicherheit.<br/>
ir wârt mir bêde ie bereit<br/>
ze dienste als ich iuch gebat:<br/>
mir wære ûf den triwen mat,<br/>
solt ich gein iu kriegen,<br/>
[und] mîn selber zuht betriegen.»<br/>
Der fürste kniete vor der magt.<br/>
er sprach «du hâst al wâr gesagt:<br/>
ich pinz dîn bruoder Orilus.<br/>
der rôte rîter twanc mich sus<br/>
daz ich dir sicherheit muoz gebn:<br/>
dâ mit erkoufte ich dô mîn lebn.<br/>
die enphâch: sô wirt hie gar getân<br/>
als ich gein im gelobet hân.»<br/>
do enpfienc si triwe in wîze hant<br/>
von im der truoc den serpant,<br/>
unt liez in ledec. dô daz geschach,<br/>
dô stuont er ûf unde sprach
</p>
<p>
«ich sol und muoz durch triwe klagen.<br/>
ôwê wer hât dich geslagen?<br/>
dîne slege tuont mir nimmer wol:<br/>
wirts zît daz ich die rechen sol,<br/>
ich ginre den, swerz ruochet sehen,<br/>
daz mir grôz leit ist dran geschehen.<br/>
ouch hilft mirz klagen der küenste man<br/>
den muoter ie zer werlt gewan:<br/>
der nennet sich der rîter rôt.<br/>
hêr künec, frou küngîn, er enbôt<br/>
iu beiden samt dienest sîn,<br/>
dar zuo benamn der swester mîn.<br/>
er bitet sîn dienst iuch letzen,<br/>
[und] dise magt ir slege ergetzen.<br/>
och het ichs dô genozzen<br/>
gein dem helde unverdrozzen,<br/>
wesser wie si mich bestêt<br/>
und mir ir leit ze herzen gêt.»<br/>
Keie erwarp dô niwen haz,<br/>
von rittern, frouwen, swer dâ saz<br/>
ame stade bî dem Plimizœl.<br/>
Gâwân und Jofreit fîz Idœl,<br/>
unt des nôt ir habt gehœret ê,<br/>
der gevangene künec Clâmidê,<br/>
und anders manec werder man<br/>
(ir namn ich wol genennen kan,<br/>
wan daz ichz niht wil lengen),<br/>
die begunden sich dô mengen.<br/>
ir dienst mit zühten wart gedolt.<br/>
frou Jeschûte wart geholt<br/>
ûf ir pfärde, aldâ si saz.<br/>
der künec Artûs niht vergaz,<br/>
und ouch diu künegîn sîn wîp,<br/>
si enpfiengen Jeschûten lîp.
</p>
<p>
von frouwen dâ manc kus geschach.<br/>
Artûs ze Jeschûten sprach<br/>
«iwern vater, den künec von Karnant,<br/>
Lacken, hân ich des erkant,<br/>
daz ich iwern kumber klagte<br/>
sît man mirn zem êrsten sagte.<br/>
ouch sît ir selb sô wol getân,<br/>
es solt iuch friwent erlâzen hân.<br/>
wan iwer minneclîcher blic<br/>
behielt den prîs ze Kanedic:<br/>
durch iwer schœne mære<br/>
bleip iu der sparwære,<br/>
Iwer hant er dannen reit.<br/>
swie mir von Oriluse leit<br/>
geschæhe, in gunde iu trûrens niht,<br/>
noch engetuon swa'z geschiht.<br/>
mirst liep daz ir die hulde hât,<br/>
unt daz ir frowenlîche wât<br/>
tragt nâch iwer grôzen nôt.»<br/>
si sprach «hêr, daz vergelt iu got:<br/>
dar an ir hœhet iwern prîs.»<br/>
Jeschûten unt ir âmîs<br/>
frou Cunnewâre de Lâlant<br/>
dannen fuorte sâ zehant.
</p>
<p>
einhalp an des küneges rinc<br/>
über eins prunnen ursprinc<br/>
stuont ir poulûn ûf dem plân,<br/>
als oben ein trache in sînen klân<br/>
hets ganzen apfels halben teil.<br/>
den trachen zugen vier wintseil,<br/>
reht alser lebendec dâ flüge<br/>
untz poulûn gein den lüften züge.<br/>
dâ bî erkandez Orilus:<br/>
wan sîniu wâpen wâren sus.<br/>
er wart entwâpent drunde.<br/>
sîn süeziu swester kunde<br/>
im bieten êre unt gemach.<br/>
über al diu messenîe sprach,<br/>
des rôten rîters ellen<br/>
næm den prîs zeime gesellen.
</p>
<p>
Des jâhen se âne rûnen.<br/>
Kei bat Kingrûnen<br/>
Orilus dienn an sîner stat.<br/>
er kundez wol, den ers dâ bat:<br/>
wander hetes vil getân<br/>
vor Clâmidê ze Brandigân.<br/>
Kei durch daz sîn dienst liez:<br/>
unsælde ins fürsten swester hiez<br/>
ze sêre âlûnn mit eime stabe:<br/>
durch zuht entweich er diens abe.<br/>
ouch was diu schulde niht verkorn<br/>
von der meide wol geborn.<br/>
doch schuof er spîse dar genuoc:<br/>
Kingrûnz für Orilusen truoc.
</p>
<p>
Cunnewâr diu lobes wîse<br/>
sneit ir bruoder sîne spîse<br/>
mit ir blanken linden hant.<br/>
frou Jeschûte von Karnant<br/>
mit wîplîchen zühten az.<br/>
Artûs der künec niht vergaz,<br/>
ern kœm dâ diu zwei sâzen<br/>
und friwentlîchen âzen.<br/>
dô sprach er «gezt ir übele hie,<br/>
ez enwart iedoch mîn wille nie.<br/>
irn gesâzt nie über wirtes brôt,<br/>
derz iu mit bezzerem willen bôt<br/>
sô gar ân wankes vâre.<br/>
mîn frou Cunnewâre,<br/>
ir sult iurs bruoder hie wol pflegn.<br/>
guote naht geb iu der gotes segn.»<br/>
Artûs fuor slâfen dô.<br/>
Orilus wart gebettet sô<br/>
daz sîn frou Jeschûte pflac<br/>
geselleclîch unz an den tac.<br/>
<h2>Buch VI</h2>
</p>
<p>
sus reit er mit den werden<br/>
sîns lands und anderr erden,<br/>
diz mære giht, den ahten tac<br/>
sô daz er suochens pflac<br/>
den der sich der rîter rôt<br/>
nante und im solh êre bôt<br/>
daz er in schiet von kumber grôz,<br/>
do er den künec Ithêren schôz<br/>
und Clâmidên und Kingrûn<br/>
ouch sande gein den Bertûn<br/>
in sînen hof besunder.<br/>
über die tafelrunder<br/>
wolt er in durch gesellekeit<br/>
laden. durch daz er nâch im reit,
</p>
<p>
alsô bescheidenlîche:<br/>
beide arme und rîche,<br/>
die schildes ambet ane want,<br/>
lobten Artûses hant,<br/>
swâ si sæhen rîterschaft,<br/>
daz si durch ir gelübde kraft<br/>
decheine tjost entæten,<br/>
ez enwære op si in bæten<br/>
daz er se lieze strîten.<br/>
er jach «wir müezen rîten<br/>
in manec lant, daz rîters tât<br/>
uns wol ze gegenstrîte hât:<br/>
Uf gerihtiu sper wir müezen sehn.<br/>
welt ir dan für ein ander schehn,<br/>
als vreche rüden, den meisters hant<br/>
abe stroufet ir bant,<br/>
dar zuo hân ich niht willen:<br/>
ich sol den schal gestillen.<br/>
ich hilf iu swa's niht rât mac sîn:<br/>
des wartet an daz ellen mîn.»
</p>
<p>
dise gelübde habt ir wol vernomn.<br/>
welt ir nu hœren war sî komn<br/>
Parzivâl der Wâleis?<br/>
von snêwe was ein niwe leis<br/>
des nahtes vast ûf in gesnît.<br/>
ez enwas iedoch niht snêwes zît,<br/>
istz als ichz vernomen hân.<br/>
Artûs der meienbære man,<br/>
swaz man ie von dem gesprach,<br/>
zeinen pfinxten daz geschach,<br/>
odr in des meien bluomenzît.<br/>
waz man im süezes luftes gît!<br/>
diz mære ist hie vast undersniten,<br/>
ez parriert sich mit snêwes siten.
</p>
<p>
sîne valkenær von Karidœl<br/>
riten sâbnts zem Plimizœl<br/>
durch peizen, dâ si schaden kuren.<br/>
ir besten valken si verluren:<br/>
der gâhte von in balde<br/>
und stuont die naht ze walde.<br/>
von überkrüphe daz geschach<br/>
daz im was von dem luoder gâch.<br/>
Die naht bî Parzivâle er stuont,<br/>
da in bêden was der walt unkuont<br/>
und dâ se bêde sêre vrôs.<br/>
dô Parzivâl den tac erkôs,<br/>
im was versnît sîns pfades pan:<br/>
vil ungevertes reit er dan<br/>
über ronen und [über] manegen stein.<br/>
der tac ie lanc hôher schein.<br/>
ouch begunde liuhten sich der walt,<br/>
wan daz ein rone was gevalt<br/>
ûf einem plân, zuo dem er sleich:<br/>
Artûs valke al mite streich;<br/>
dâ wol tûsent gense lâgen.<br/>
dâ wart ein michel gâgen.<br/>
mit hurte vlouger under sie,<br/>
der valke, und sluog ir eine hie,<br/>
daz sim harte kûme enbrast<br/>
under des gevallen ronen ast.<br/>
an ir hôhem fluge wart ir wê.<br/>
ûz ir wunden ûfen snê<br/>
vieln drî bluotes zäher rôt,<br/>
die Parzivâle fuogten nôt.
</p>
<p>
von sînen triwen daz geschach.<br/>
do er die bluotes zäher sach<br/>
ûf dem snê (der was al wîz),<br/>
dô dâhter «wer hât sînen vlîz<br/>
gewant an dise varwe clâr?<br/>
Cundwier âmûrs, sich mac für wâr<br/>
disiu varwe dir gelîchen.<br/>
mich wil got sælden rîchen,<br/>
Sît ich dir hie gelîchez vant.<br/>
gêret sî diu gotes hant<br/>
und al diu crêatiure sîn.<br/>
Condwîr âmûrs, hie lît dîn schîn.<br/>
sît der snê dem bluote wîze bôt,<br/>
und ez den snê sus machet rôt,<br/>
Cundwîr âmûrs,<br/>
dem glîchet sich dîn bêâ curs:<br/>
des enbistu niht erlâzen.»<br/>
des heldes ougen mâzen,<br/>
als ez dort was ergangen,<br/>
zwên zaher an ir wangen,<br/>
den dritten an ir kinne.<br/>
er pflac der wâren minne<br/>
gein ir gar âne wenken.<br/>
sus begunder sich verdenken,<br/>
unz daz er unversunnen hielt:<br/>
diu starke minne sîn dâ wielt,<br/>
sölhe nôt fuogt im sîn wîp.<br/>
dirre varwe truoc gelîchen lîp<br/>
von Pelrapeir diu künegin:<br/>
diu zuct im wizzenlîchen sin.
</p>
<p>
sus hielt er als er sliefe.<br/>
wer dâ zuo zim liefe?<br/>
Cunnewâren garzûn was gesant:<br/>
der solde gegen Lâlant.<br/>
der sach an den stunden<br/>
einen helm mit maneger wunden<br/>
und einen schilt gar verhouwen<br/>
in dienste des knappen frouwen.<br/>
Dâ hielt gezimiert ein degn,<br/>
als er tjostierns wolde pflegn<br/>
gevart, mit ûf gerihtem sper.<br/>
der garzûn huop sich wider her.<br/>
het in der knappe erkant enzît,<br/>
er wær von im vil unbeschrît,<br/>
deiz sîner frouwen ritter wære.<br/>
als gein einem æhtære<br/>
schupfterz volc hin ûz an in:<br/>
er wolt im werben ungewin.<br/>
sîne kurtôsîe er dran verlôs.<br/>
lât sîn: sîn frouwe was ouch lôs.
</p>
<p>
sölch was des knappen krîe.<br/>
«fîâ fîâ fîe,<br/>
fî ir vertânen!<br/>
zelent si Gâwânen<br/>
und ander dise rîterschaft<br/>
gein werdeclîcher prîses kraft,<br/>
und Artûs den Bertûn?»<br/>
alsus rief der garzûn.<br/>
«tavelrunder ist geschant:<br/>
iu ist durch die snüere alhie gerant.»
</p>
<p>
dâ wart von rittern grœzlîch schal:<br/>
si begunden vrâgen über al,<br/>
ob rîterschaft dâ wære getân.<br/>
dô vrieschen si daz einec man<br/>
dâ hielt zeiner tjost bereit.<br/>
genuogen was gelübde leit,<br/>
die Artûs von in enphienc.<br/>
sô balde, daz er niht engienc,<br/>
Beide lief unde spranc<br/>
Segramors, der ie nâch strîte ranc.<br/>
swâ der vehten wânde vinden,<br/>
dâ muose man in binden,<br/>
odr er wolt dermite sîn.<br/>
ninder ist sô breit der Rîn,<br/>
sæher strîtn am andern stade,<br/>
dâ wurde wênec nâch dem bade<br/>
getast, ez wær warm oder kalt:<br/>
er viel sus dran, der degen balt.
</p>
<p>
snellîche kom der jungelinc<br/>
ze hove an Artûses rinc.<br/>
der werde künec vaste slief.<br/>
Segramors im durch die snüere lief,<br/>
zer poulûns tür dranger în,<br/>
ein declachen zobelîn<br/>
zuct er ab in diu lâgen<br/>
und süezes slâfes pflâgen,<br/>
sô daz si muosen wachen<br/>
und sînre unfuoge lachen.<br/>
dô sprach er zuo der niftel sîn.<br/>
«Gynovêr, frouwe künegîn,<br/>
unser sippe ist des bekant,<br/>
man weiz wol über manec lant<br/>
daz ich genâden wart an dich.<br/>
nu hilf mir, frouwe, unde sprich<br/>
gein Artûse dînem man,<br/>
daz ich von im müeze hân<br/>
(ein âventiure ist hie bî)<br/>
daz ich zer tjost der êrste sî.»<br/>
Artûs ze Segramorse sprach<br/>
«dîn sicherheit mir des verjach,<br/>
du soltst nâch mînem willen varn<br/>
unt dîn unbescheidenheit bewarn.<br/>
wirt hie ein tjost von dir getân,<br/>
dar nâch wil manc ander man<br/>
daz ich in lâze rîten<br/>
und ouch nâch prîse strîten:<br/>
dâ mite krenket sich mîn wer.<br/>
wir nâhen Anfortases her,<br/>
daz von Munsalvæsche vert<br/>
untz fôrest mit strîte wert:<br/>
sît wir niht wizzen wâ diu stêt,<br/>
ze arbeit ez uns lîhte ergêt.»
</p>
<p>
Gynovêr bat Artûsen sô<br/>
dês Segramors wart al vrô.<br/>
dô sim die âventiure erwarp,<br/>
wan daz er niht vor liebe starp,<br/>
daz ander was dâ gar geschehen.<br/>
ungerne het er dô vergehen<br/>
sîns kumenden prîses pflihte<br/>
ieman an der geschihte.
</p>
<p>
der junge stolze âne bart,<br/>
sîn ors und er gewâpent wart.<br/>
ûz fuor Segramors roys,<br/>
kalopierende ulter juven poys.<br/>
sîn ors übr hôhe stûden spranc.<br/>
manc guldîn schelle dran erklanc,<br/>
ûf der decke und an dem man.<br/>
man möht in wol geworfen hân<br/>
zem fasân inz dornach.<br/>
swems ze suochen wære gâch,<br/>
der fünde in bî den schellen:<br/>
die kunden lûte hellen.
</p>
<p>
Sus fuor der unbescheiden helt<br/>
zuo dem der minne was verselt.<br/>
wedr ern sluoc dô noch enstach,<br/>
ê er widersagen hin zim sprach.<br/>
unversunnen hielt dâ Parzivâl.<br/>
daz fuogten im diu bluotes mâl<br/>
und ouch diu strenge minne,<br/>
diu mir dicke nimt sinne<br/>
unt mir daz herze unsanfte regt.<br/>
ach nôt ein wîp an mich legt:<br/>
wil si mich alsus twingen<br/>
unt selten hilfe bringen,<br/>
ich sol sis underziehen<br/>
und von ir trôste vliehen.<br/>
nu hœret ouch von jenen beiden,<br/>
umb ir komn und umb ir scheiden.
</p>
<p>
Segramors sprach alsô.<br/>
«ir gebâret, hêrre, als ir sît vrô<br/>
daz hie ein künec mit volke ligt.<br/>
swie unhôhe iuch daz wigt,<br/>
ir müezt im drumbe wandel gebn,<br/>
odr ich verliuse mîn lebn.<br/>
ir sît ûf strît ze nâhe geriten.<br/>
doch wil ich iuch durch zuht biten,<br/>
ergebet iuch in mîne gewalt;<br/>
odr ir sît schier von mir bezalt,<br/>
daz iwer vallen rüert den snê.<br/>
sô tæt irz baz mit êren ê.»
</p>
<p>
Parzivâl durch drô niht sprach:<br/>
frou minne im anders kumbers jach.<br/>
durch tjoste bringen warf sîn ors<br/>
von im der küene Segramors.<br/>
umbe wande ouch sich dez kastelân,<br/>
dâ Parzivâl der wol getân<br/>
unversunnen ûffe saz,<br/>
sô daz erz bluot übermaz.<br/>
sîn sehen wart drab gekêret:<br/>
des wart sîn prîs gemêret.<br/>
do er der zaher niht mêr sach,<br/>
frou witze im aber sinnes jach.
</p>
<p>
hie kom Segramors roys.<br/>
Parzivâl daz sper von Troys,<br/>
daz veste unt daz zæhe,<br/>
von värwen daz wæhe,<br/>
als erz vor der klûsen vant,<br/>
daz begunder senken mit der hant.<br/>
ein tjost enpfienger durch den schilt:<br/>
sîn tjost hin wider wart gezilt,<br/>
daz Segramors der werde degen<br/>
satel rûmens muose pflegen,<br/>
und daz dez sper doch ganz bestuont,<br/>
dâ von im wart gevelle kuont.<br/>
Parzivâl reit âne vrâgen<br/>
dâ die bluotes zäher lâgen.<br/>
do er die mit den ougen vant,<br/>
frou minne stricte in an ir bant.<br/>
weder ern sprach dô sus noch sô:<br/>
wan er schiet von den witzen dô.
</p>
<p>
Segramors kastelân<br/>
huop sich gein sînem barne sân.<br/>
er muose ûf durch ruowen stên,<br/>
ober inder wolde gên.<br/>
sich legent genuoc durch ruowen nidr:<br/>
daz habt ir dicke freischet sidr.<br/>
waz ruowe kôs er in dem snê?<br/>
mir tæte ein ligen drinne wê.<br/>
der schadehafte erwarb ie spot:<br/>
sælden pflihtær dem half got.
</p>
<p>
daz her lac wol sô nâhen<br/>
daz si Parzivâlen sâhen<br/>
haben als im was geschehen.<br/>
der minne er muose ir siges jehen,<br/>
diu Salmônen ouch betwanc.<br/>
dâ nâch was dô niht ze lanc,<br/>
ê Segramors dort zuo zin gienc.<br/>
swer in hazte od wol enpfienc,<br/>
den was er al gelîche holt:<br/>
sus teilter bâgens grôzen solt.
</p>
<p>
er sprach «ir habt des freischet vil,<br/>
rîterschaft ist topelspil,<br/>
unt daz ein man von tjoste viel.<br/>
ez sinket halt ein mers kiel.<br/>
lât mich nimmer niht gestrîten,<br/>
daz er mîn getorste bîten,<br/>
ober bekande mînen schilt.<br/>
des hât mich gar an im bevilt,<br/>
der noch dort ûze tjoste gert.<br/>
sîn lîp ist ouch wol prîses wert.»
</p>
<p>
Keye der küene man<br/>
brâhtz mære für den künec sân,<br/>
Segramors wære gestochen abe,<br/>
unt dort ûze hielt ein strenger knabe,<br/>
der gerte tjoste reht als ê.<br/>
er sprach, «hêr, mir tuot immer wê,<br/>
sol ers genozzen scheiden hin.<br/>
ob ich iu sô wirdec pin,<br/>
lât mich versuochen wes er ger,<br/>
sît er mit ûf gerihtem sper<br/>
dort habt vor iwerm wîbe.<br/>
nimmer ich belîbe<br/>
in iwerem dienste mêre:<br/>
tavelrunder hât unêre,<br/>
ob manz im niht bezîte wert.<br/>
ûf unsern prîs sîn ellen zert.<br/>
nu gebt mir strîtes urloup.<br/>
wær wir alle blint oder toup,<br/>
ir soltz im weren: des wære zît.»<br/>
Artûs erloubte Keien strît.
</p>
<p>
gewâpent wart der scheneschalt.<br/>
dô wolder swenden den walt<br/>
mit tjost ûf disen kumenden gast.<br/>
der truoc der minne grôzen last:<br/>
daz fuogte im snê unde bluot.<br/>
ez ist sünde, swer im mêr nu tuot.<br/>
ouch hâts diu minne kranken prîs:<br/>
diu stiez ûf in ir krefte rîs.<br/>
Frou minne, wie tuot ir sô,<br/>
daz ir den trûrgen machet vrô<br/>
mit kurze wernder fröude?<br/>
ir tuot in schiere töude.
</p>
<p>
wie stêt iu daz, frou minne,<br/>
daz ir manlîche sinne<br/>
und herzehaften hôhen muot<br/>
alsus enschumpfieren tuot?<br/>
daz smæhe unt daz werde,<br/>
und swaz ûf der erde<br/>
gein iu decheines strîtes pfligt,<br/>
dem habt ir schiere an gesigt.<br/>
wir müezen iuch pî kreften lân<br/>
mit rehter wârheit sunder wân.
</p>
<p>
frou minne, ir habt ein êre,<br/>
und wênc decheine mêre.<br/>
frou liebe iu gît geselleschaft:<br/>
anders wær vil dürkel iwer kraft.
</p>
<p>
frou minne, ir pflegt untriuwen<br/>
mit alten siten niuwen.<br/>
ir zucket manegem wîbe ir prîs,<br/>
unt rât in sippiu âmîs.<br/>
und daz manec hêrre an sînem man<br/>
von iwerr kraft hât missetân,<br/>
unt der friunt an sîme gesellen<br/>
(iwer site kan sich hellen),<br/>
unt der man an sîme hêrren.<br/>
frou minne, iu solte werren<br/>
daz ir den lîp der gir verwent,<br/>
dar umbe sich diu sêle sent.<br/>
Frou minne, sît ir habt gewalt,<br/>
daz ir die jugent sus machet alt,<br/>
dar man doch zelt vil kurziu jâr,<br/>
iwer werc sint hâlscharlîcher vâr.<br/>
disiu rede enzæme keinem man,<br/>
wan der nie trôst von iu gewan.<br/>
het ir mir geholfen baz,<br/>
mîn lop wær gein iu niht sô laz.<br/>
ir habt mir mangel vor gezilt<br/>
und mîner ougen ecke alsô verspilt<br/>
daz ich iu niht getrûwen mac.<br/>
mîn nôt iuch ie vil ringe wac.<br/>
doch sît ir mir ze wol geborn,<br/>
daz gein iu mîn kranker zorn<br/>
immer solde bringen wort.<br/>
iwer druc hât sô strengen ort,<br/>
ir ladet ûf herze swæren soum.<br/>
hêr Heinrich von Veldeke sînen boum<br/>
mit kunst gein iwerm arde maz:<br/>
het er uns dô bescheiden baz<br/>
wie man iuch süle behalten!<br/>
er hât her dan gespalten<br/>
wie man iuch sol erwerben.<br/>
von tumpheit muoz verderben<br/>
maneges tôren hôher funt.<br/>
was od wirt mir daz noch kunt,<br/>
daz wîze ich iu, frou minne.<br/>
ir sît slôz ob dem sinne.<br/>
ezen hilfet gein iu schilt noch swert,<br/>
snell ors, hôch purc mit türnen wert:<br/>
ir sît gewaldec ob der wer.<br/>
bêde ûf erde unt in dem mer<br/>
waz entrinnet iwerm kriege,<br/>
ez flieze oder fliege?<br/>
Frou minne, ir tâtet ouch gewalt,<br/>
dô Parzivâl der degen balt<br/>
durch iuch von sînen witzen schiet,<br/>
als im sîn triwe dô geriet.<br/>
daz werde süeze clâre wîp<br/>
sand iuch ze boten an sînen lîp,<br/>
diu künegîn von Pelrapeire.<br/>
Kardeiz fîz Tampenteire,<br/>
ir bruoder, nâmt ir och sîn lebn.<br/>
sol man iu sölhe zinse gebn,<br/>
wol mich daz ich von iu niht hân,<br/>
iren wolt mir bezzer senfte lân.
</p>
<p>
ich hân geredet unser aller wort:<br/>
nu hœrt ouch wiez ergienge dort.
</p>
<p>
Keie der ellens rîche<br/>
kom gewâpent rîterlîche<br/>
ûz, alser strîtes gerte:<br/>
ouch wæne in strîtes werte<br/>
des künec Gahmuretes kint.<br/>
swâ twingende frouwen sint,<br/>
die sulen im heiles wünschen nuo:<br/>
wande in brâht ein wîp dar zuo<br/>
daz minne witze von im spielt.<br/>
Keie sîner tjost enthielt,<br/>
unz er zem Wâleise sprach<br/>
«hêrre, sît iu sus geschach,<br/>
Daz ir den künec gelastert hât,<br/>
welt ir mir volgen, so ist mîn rât<br/>
unt dunct mich iwer bestez heil,<br/>
nemt iuch selben an ein brackenseil<br/>
unt lât iuch für in ziehen.<br/>
iren megt mir niht enpfliehen,<br/>
ich bringe iuch doch betwungen dar:<br/>
sô nimt man iwer unsanfte war.»
</p>
<p>
den Wâleis twanc der minnen kraft<br/>
swîgens. Keie sînen schaft<br/>
ûf zôch und frumt im einen swanc<br/>
anz houbet, daz der helm erklanc.<br/>
dô sprach er «du muost wachen.<br/>
âne lînlachen<br/>
wirt dir dîn slâfen hie benant:<br/>
ez zilt al anders hie mîn hant:<br/>
ûf den snê du wirst geleit.<br/>
der den sac von der müle treit,<br/>
wolt man in sô bliuwen,<br/>
in möhte lazheit riuwen.»
</p>
<p>
frou minne, hie seht ir zuo:<br/>
ich wæn manz iu ze laster tuo:<br/>
wan ein gebûr spræche sân,<br/>
mîme hêrrn sî diz getân.<br/>
er klagt ouch, möhter sprechen.<br/>
frou minne, lât sich rechen<br/>
den werden Wâleise:<br/>
wan liez in iwer vreise<br/>
unt iwer strenge unsüezer last,<br/>
ich wæn sich werte dirre gast.<br/>
Keie hurte vaste an in<br/>
unt drang imz ors alumbe hin,<br/>
unz daz der Wâleis übersach<br/>
sîn süeze sûrez ungemach,<br/>
sînes wîbes glîchen schîn,<br/>
von Pelrapeir der künegîn:<br/>
ich meine den geparrierten snê.<br/>
dô kom aber frou witze als ê,<br/>
diu im den sin her wider gap.<br/>
Keie ez ors liez in den walap:<br/>
der kom durch tjostieren her.<br/>
von rabîn sancten si diu sper.
</p>
<p>
Keie sîne tjoste brâhte,<br/>
als im der ougen mez gedâhte,<br/>
durchs Wâleis schilt ein venster wît.<br/>
im wart vergolten dirre strît.<br/>
Keie Artûs schenescalt<br/>
ze gegentjoste wart gevalt<br/>
übern ronen dâ diu gans entran,<br/>
sô daz dez ors unt der man<br/>
liten beidiu samt nôt:<br/>
der man wart wunt, dez ors lac tôt.<br/>
zwischen satelbogen und eime stein<br/>
Keyn zeswer arm und winster bein<br/>
zebrach von disem gevelle:<br/>
surzengel, satel, geschelle<br/>
von dirre hurte gar zebrast.<br/>
sus galt zwei bliwen der gast:<br/>
daz eine leit ein maget durch in,<br/>
mit dem andern muoser selbe sîn.<br/>
Parzivâl der valscheitswant,<br/>
sîn triwe in lêrte daz er vant<br/>
snêwec bluotes zäher drî,<br/>
die in vor witzen machten vrî.<br/>
sîne gedanke umben grâl<br/>
unt der küngîn glîchiu mâl,<br/>
iewederz was ein strengiu nôt:<br/>
an im wac für der minnen lôt.<br/>
trûren unde minne<br/>
brichet zæhe sinne.<br/>
sol diz âventiure sîn?<br/>
si möhten bêde heizen pîn.
</p>
<p>
küene liute solten Keien nôt<br/>
klagen: sîn manheit im gebôt<br/>
genendeclîche an manegen strît.<br/>
man saget in manegen landen wît<br/>
daz Keie Artûs scheneschalt<br/>
mit siten wære ein ribbalt:<br/>
des sagent in mîniu mære blôz:<br/>
er was der werdekeit genôz.<br/>
swie kleine ich des die volge hân,<br/>
getriwe und ellenthaft ein man<br/>
was Keie: des giht mîn munt.<br/>
ich tuon ouch mêre von im kunt.<br/>
Artûses hof was ein zil,<br/>
dar kom vremder liute vil,<br/>
die werden unt die smæhen,<br/>
mit siten die wæhen,<br/>
Swelher partierens pflac,<br/>
der selbe Keien ringe wac:<br/>
an swem diu kurtôsîe<br/>
unt diu werde cumpânie<br/>
lac, den kunder êren,<br/>
sîn dienst gein im kêren.
</p>
<p>
ich gihe von im der mære,<br/>
er was ein merkære.<br/>
er tet vil rûhes willen schîn<br/>
ze scherme dem hêrren sîn:<br/>
partierre und valsche diet,<br/>
von den werden er die schiet:<br/>
er was ir fuore ein strenger hagel,<br/>
noch scherpfer dan der bîn ir zagel.<br/>
seht, die verkêrten Keien prîs.<br/>
der was manlîcher triwen wîs:<br/>
vil hazzes er von in gewan.<br/>
von Dürgen fürste Herman,<br/>
etslîch dîn ingesinde ich maz,<br/>
daz ûzgesinde hieze baz.<br/>
dir wære och eines Keien nôt,<br/>
sît wâriu milte dir gebôt<br/>
sô manecvalten anehanc,<br/>
etswâ smæhlîch gedranc<br/>
unt etswâ werdez dringen.<br/>
des muoz hêr Walther singen<br/>
«guoten tac, bœs unde guot.»<br/>
swâ man solhen sanc nu tuot,<br/>
des sint die valschen gêret.<br/>
Kei hets in niht gelêret,<br/>
noch hêr Heinrich von Rîspach.<br/>
hœrt wunders mêr, waz dort geschach<br/>
Uf dem Plimizœles plân.<br/>
Keie wart geholt sân,<br/>
in Artûs poulûn getragen.<br/>
sîne friunt begunden in dâ klagen,<br/>
vil frouwen unde manec man.<br/>
dô kom ouch mîn hêr Gâwân<br/>
über in, dâ Keie lac.<br/>
er sprach «ôwê unsælic tac,<br/>
daz disiu tjost ie wart getân,<br/>
dâ von ich friunt verloren hân.»<br/>
er klagt in senlîche.<br/>
Keie der zornes rîche<br/>
sprach «hêrre, erbarmet iuch mîn lîp?<br/>
sus solten klagen altiu wîp.<br/>
ir sît mîns hêrren swester suon:<br/>
möht ich iu dienst nu getuon,<br/>
als iwer wille gerte<br/>
dô mich got der lide werte!<br/>
sone hât mîn hant daz niht vermiten,<br/>
sine habe vil durch iuch gestriten:<br/>
ich tæte ouch noch, unt solt ez sîn.<br/>
nune klagt nimêr, lât mir den pîn.<br/>
iwer œheim, der künec hêr,<br/>
gewinnet nimmer sölhen Keien mêr.<br/>
ir sît mir râch ze wol geborn:<br/>
het ab ir ein vinger dort verlorn,<br/>
dâ wâgte ich gegen mîn houbet.<br/>
seht ob ir mirz geloubet.
</p>
<p>
kêrt iuch niht an mîn hetzen.<br/>
er kan unsanfte letzen,<br/>
der noch dort ûze unflühtec habt:<br/>
weder ern schûftet noch endrabt.<br/>
Och enist hie ninder frouwen hâr<br/>
weder sô mürwe noch sô clâr,<br/>
ez enwære doch ein veste bant<br/>
ze wern strîtes iwer hant.<br/>
swelch man tuot solhe diemuot schîn,<br/>
der êret ouch die muoter sîn:<br/>
vaterhalb solter ellen hân.<br/>
kêrt muoterhalp, hêr Gâwân:<br/>
sô wert ir swertes blicke bleich<br/>
und manlîcher herte weich.»
</p>
<p>
sus was der wol gelobte man<br/>
gerant zer blôzen sîten an<br/>
mit rede: er kunde ir gelten niht,<br/>
als wol gezogenem man geschiht,<br/>
dem scham versliuzet sînen munt,<br/>
daz dem verschamten ist unkunt.
</p>
<p>
Gâwân ze Keien sprach<br/>
«swâ man sluog oder stach,<br/>
swaz des gein mir ist geschehn,<br/>
swer mîne varwe wolde spehn,<br/>
diu wæne ich ie erbliche<br/>
von slage odr von stiche.<br/>
du zürnest mit mir âne nôt:<br/>
ich pin der dir ie dienst pôt.»<br/>
ûzem poulûn gienc hêr Gâwân,<br/>
sîn ors hiez er bringen sân:<br/>
sunder swert und âne sporn<br/>
saz drûf der degen wol geborn.<br/>
Er kêrt ûz da er den Wâleis vant,<br/>
des witze was der minnen pfant.<br/>
er truoc drî tjoste durch den schilt,<br/>
mit heldes handen dar gezilt:<br/>
ouch het in Orilus versniten.<br/>
sus kom Gâwân zuo zim geriten,<br/>
sunder kalopieren<br/>
unt âne punieren:<br/>
er wolde güetlîche ersehen,<br/>
von wem der strît dâ wære geschehen.<br/>
dô sprach er grüezenlîche dar<br/>
ze Parzivâl, dies kleine war<br/>
nam. daz muose et alsô sîn:<br/>
dâ tet frou minne ir ellen schîn<br/>
an dem den Herzeloyde bar.<br/>
ungezaltiu sippe in gar<br/>
schiet von den witzen sîne,<br/>
unde ûf gerbete pîne<br/>
von vater und von muoter art.<br/>
der Wâleis wênec innen wart,<br/>
waz mîns hêrn Gâwânes munt<br/>
mit worten im dâ tæte kunt.
</p>
<p>
dô sprach des künec Lôtes suon<br/>
«hêrre, ir welt gewalt nu tuon,<br/>
sît ir mir grüezen widersagt.<br/>
ine bin doch niht sô gar verzagt,<br/>
ine bringz an ander vrâge.<br/>
ir habet man und mâge<br/>
unt den künec selbe entêret,<br/>
unser laster hie gemêret.<br/>
Des erwirbe ich iu  die hulde,<br/>
daz der künec læt die schulde,<br/>
welt ir nâch mîme râte lebn,<br/>
geselleschaft mir für in gebn.»
</p>
<p>
des künec Gahmuretes kint,<br/>
dröwen und vlêhn was im ein wint.<br/>
der tavelrunder hôhster prîs<br/>
Gâwân was solher nœte al wîs:<br/>
er het se unsanfte erkant,<br/>
do er mit dem mezer durh die hant<br/>
stach: des twang in minnen kraft<br/>
unt wert wîplîch geselleschaft.<br/>
in schiet von tôde ein künegîn,<br/>
dô der küene Lähelîn<br/>
mit einer tjoste rîche<br/>
in twanc sô volleclîche.<br/>
diu senfte süeze wol gevar<br/>
ze pfande sazt ir houbet dar,<br/>
roin Ingûse de Bahtarliez:<br/>
alsus diu getriwe hiez.<br/>
dô dâhte mîn hêr Gâwân<br/>
«waz op diu minne disen man<br/>
twinget als si mich dô twanc,<br/>
und sîn getriulîch gedanc<br/>
der minne muoz ir siges jehen?»<br/>
er marcte des Wâleises sehen,<br/>
war stüenden im diu ougen sîn.<br/>
ein failen tuoches von Sûrîn,<br/>
gefurriert mit gelwem zindâl,<br/>
die swanger über diu bluotes mâl.<br/>
Dô diu faile wart der zaher dach,<br/>
sô daz ir Parzivâl niht sach,<br/>
im gap her wider witze sîn<br/>
von Pelrapeir diu künegîn:<br/>
diu behielt iedoch sîn herze dort.<br/>
nu ruochet hœren sîniu wort.
</p>
<p>
er sprach «ôwê frowe unde wîp,<br/>
wer hât benomn mir dînen lîp?<br/>
erwarp mit rîterschaft mîn hant<br/>
dîn werde minn, krôn unde ein lant?<br/>
bin ichz der dich von Clâmidê<br/>
lôste? ich vant ach unde wê,<br/>
und siufzec manec herze frebel<br/>
in dîner helfe. ougen nebel<br/>
hât dich bî liehter sunnen hie<br/>
mir benomn, jan weiz ich wie.»
</p>
<p>
er sprach «ôwê war kom mîn sper,<br/>
daz ich mit mir brâhte her?»<br/>
dô sprach mîn hêr Gâwân<br/>
«hêrre, ez ist mit tjost vertân.»<br/>
«gein wem?» sprach der degen wert.<br/>
«irn habt hie schilt noch dez swert:<br/>
waz möht ich prîss an iu bejagen?<br/>
doch muoz ich iwer spotten tragen:<br/>
ir biet mirz lîhte her nâch paz.<br/>
etswenne ich ouch vor tjost gesaz.<br/>
vinde ich nimmer an iu strît,<br/>
doch sint diu lant wol sô wît,<br/>
ich mac dâ prîs und arbeit holen,<br/>
beidiu freude und angest dolen.»<br/>
Mîn hêr Gâwân dô sprach<br/>
«swaz hie mit rede gein iu geschach,<br/>
diu ist lûter unde minneclîch,<br/>
und niht mit stæter trüebe rîch.<br/>
ich ger als ichz gedienen wil.<br/>
hie lît ein künec und rîter vil<br/>
und manec frouwe wol gevar:<br/>
geselleschaft gib ich iu dar,<br/>
lât ir mich mit iu rîten.<br/>
da bewar ich iuch vor strîten.»<br/>
«iwer genâde, hêrre: ir sprechet wol,<br/>
daz ich vil gerne dienen sol.<br/>
sît ir cumpânîe bietet mir,<br/>
nu wer ist iur hêrre oder ir?»
</p>
<p>
«ich heize hêrre einen man<br/>
von dem ich manec urbor hân.<br/>
ein teil ich der benenne hie.<br/>
er was gein mir des willen ie<br/>
daz er mirz rîterlîche bôt.<br/>
sîne swester het der künec Lôt,<br/>
diu mich zer werlde brâhte.<br/>
swes got an mir gedâhte,<br/>
daz biutet dienst sîner hant.<br/>
der künec Artûs ist er genant.<br/>
mîn nam ist ouch vil unverholn,<br/>
an allen steten unverstoln:<br/>
liute die mich erkennent,<br/>
Gâwân mich die nennent.<br/>
iu dient mîn lîp und der name,<br/>
welt irz kêren mir von schame.»<br/>
Dô sprach er «bistuz Gâwân?<br/>
wie kranken prîs ich des hân,<br/>
op du mirz wol erbiutes hie!<br/>
ich hôrte von dir sprechen ie,<br/>
du erbütesz allen liuten wol.<br/>
dîn dienst ich doch enpfâhen sol<br/>
niwan ûf gegendienstes gelt.<br/>
nu sage mir, wes sint diu gezelt,<br/>
der dort ist manegez ûf geslagn?<br/>
lît Artûs dâ, sô muoz ich klagn<br/>
daz ich in niht mit êren mîn<br/>
mac gesehen, noch die künegîn.<br/>
ich sol rechen ê ein bliuwen,<br/>
dâ von ich sît mit riuwen<br/>
fuor, von solhen sachen.<br/>
ein werdiu magt mir lachen<br/>
bôt: die blou der scheneschalt<br/>
durch mich, daz von ir reis der walt.»
</p>
<p>
«unsanfte ist daz gerochen,»<br/>
sprach Gâwân: «imst zebrochen<br/>
der zeswe arm untz winster bein,<br/>
rît her, schouw ors und ouch den stein.<br/>
hie ligent ouch trunzûne ûf dem snê<br/>
dîns spers, nâch dem du vrâgtest ê.»<br/>
dô Parzivâl die wârheit sach,<br/>
dô vrâgter fürbaz unde sprach<br/>
«diz lâze ich an dich, Gâwân,<br/>
op daz sî der selbe man<br/>
der mir hât laster vor gezilt:<br/>
sô rît ich mit dir swar du wilt.»<br/>
«Ine wil gein dir niht liegens pflegn,»<br/>
sprach Gâwân. «hiest von tjost gelegn<br/>
Segramors ein strîtes helt,<br/>
des tât gein prîse ie was erwelt.<br/>
du tætz ê Keie wart gevalt:<br/>
an in bêden hâstu prîs bezalt.»
</p>
<p>
si riten mit ein ander dan,<br/>
der Wâleis unt Gâwân.<br/>
vil volkes zorse unt ze fuoz<br/>
dort inne bôt in werden gruoz,<br/>
Gâwâne und dem rîter rôt,<br/>
wande in ir zuht daz gebôt.<br/>
Gâwân kêrt da er sîn poulûn vant.<br/>
froun Cunnewâren de Lâlant<br/>
ir snüere unz an die sîne gienc:<br/>
diu wart vrô, mit freude enpfienc<br/>
diu magt ir rîter, der si rach<br/>
daz ir von Keien ê geschach.<br/>
si nam ir bruoder an die hant,<br/>
unt froun Jeschûten von Karnant:<br/>
sus sach si komen Parzivâl.<br/>
der was gevar durch îsers mâl<br/>
als touwege rôsen dar gevlogen.<br/>
im was sîn harnasch ab gezogen.<br/>
er spranc ûf, do er die frouwen sach:<br/>
nu hœrt wie Cunnewâre sprach.<br/>
«Got alrêst, dar nâch mir,<br/>
west willekomen, sît daz ir<br/>
belibt bî manlîchen siten.<br/>
ich hete lachen gar vermiten,<br/>
unz iuch mîn herze erkande,<br/>
dô mich an freuden pfande<br/>
Keie, der mich dô sô sluoc.<br/>
daz habt gerochen ir genuoc.<br/>
ich kust iuch, wære ich kusses wert.»<br/>
«des het ich hiute sân gegert,»<br/>
sprach Parzivâl, «getorst ich sô:<br/>
wand ich pin iwers enpfâhens vrô.»
</p>
<p>
si kust in unde sazt in nider.<br/>
eine juncfrowen si sande wider<br/>
und hiez ir bringen rîchiu kleit.<br/>
diu wârn gesniten al gereit<br/>
ûz pfelle von Ninnivê:<br/>
si solde der künec Clâmidê,<br/>
ir gevangen, hân getragen.<br/>
diu magt si brâhte und begunde klagen,<br/>
der mantel wære âne snuor.<br/>
Cunnewâre sus gefuor,<br/>
von blanker sîte ein snüerelîn<br/>
si zucte und zôhez im dar în.<br/>
mit urloube er sich dô twuoc,<br/>
den râm von im: der junge truoc<br/>
bî rôtem munde liehtez vel.<br/>
gekleidet wart der degen snel:<br/>
dô was er fier unde clâr.<br/>
swer in sach, der jach für wâr,<br/>
er wære gebluomt für alle man.<br/>
diz lop sîn varwe muose hân.
</p>
<p>
Parzivâl stuont wol sîn wât.<br/>
einen grüenen smârât<br/>
spien sim für sîn houbtloch.<br/>
Cunnewâr gap im mêr dennoch,<br/>
einen tiweren gürtel fier.<br/>
mit edelen steinen manec tier<br/>
muose ûzen ûf dem borten sîn:<br/>
diu rinke was ein rubîn.<br/>
wie was der junge âne bart<br/>
geschicket, do er gegürtet wart?<br/>
diz mære giht, wol genuoc.<br/>
daz volc im holdez herze truoc:<br/>
swer in sach, man oder wîp,<br/>
die heten wert sînen lîp.
</p>
<p>
der künec messe het gehôrt:<br/>
man sach Artûsen komen dort<br/>
mit der tavelrunder diet,<br/>
der neheiner valscheit nie geriet.<br/>
die heten alle ê vernomn,<br/>
der rôte rîter wære komn<br/>
in Gâwânes poulûn.<br/>
dar kom Artûs der Bertûn.
</p>
<p>
der zerblûwen Antanor<br/>
spranc dem künege allez vor,<br/>
unz er den Wâleis ersach.<br/>
den vrâgter «sît irz der mich rach,<br/>
und Cunnewâren de Lâlant?<br/>
vil prîses giht man iwerre hant.<br/>
Keie hât verpfendet:<br/>
sîn dröun ist nu gelendet.<br/>
ich fürhte wênec sînen swanc:<br/>
der zeswe arm ist im ze kranc.»<br/>
Dô truoc der junge Parzivâl<br/>
âne flügel engels mâl<br/>
sus geblüet ûf der erden.<br/>
Artûs mit den werden<br/>
enpfieng in minneclîche.<br/>
guots willen wâren rîche<br/>
alle dien gesâhen dâ.<br/>
ir herzen volge sprâchen jâ,<br/>
gein sîme lobe sprach niemen nein:<br/>
sô rehte minneclîcher schein.
</p>
<p>
Artûs sprach zem Wâleis sân<br/>
«ir habt mir lieb und leit getân:<br/>
doch habt ir mir der êre<br/>
brâht unt gesendet mêre<br/>
denne ich ir ie von manne enpfienc.<br/>
da engein mîn dienst noch kleine gienc,<br/>
het ir prîss nimêr getân,<br/>
wan daz diu herzogîn sol hân,<br/>
frou Jeschût, die hulde.<br/>
ouch wære iu Keien schulde<br/>
gewandelt ungerochen,<br/>
het ich iuch ê gesprochen.»<br/>
Artûs saget im wes er bat,<br/>
war umbe er an die selben stat<br/>
und ouch mêr landes was geritn.<br/>
si begunden in dô alle bitn<br/>
daz er gelobte sunder<br/>
den von der tavelrunder<br/>
sîn rîterlîch gesellekeit.<br/>
im was ir bete niht ze leit:<br/>
Ouch moht ers sîn von schulden vrô.<br/>
Parzivâl si werte dô.
</p>
<p>
nu râtet, hœret unde jeht,<br/>
ob tavelrunder meg ir reht<br/>
des tages behalden. wande ir pflac<br/>
Artûs, bî dem ein site lac:<br/>
nehein rîter vor im az<br/>
des tages swenn âventiure vergaz<br/>
daz si sînen hof vermeit.<br/>
im ist âventiure nu bereit:<br/>
daz lop muoz tavelrunder hân.<br/>
swie si wær ze Nantes lân,<br/>
man sprach ir reht ûf bluomen velt:<br/>
dane irte stûde noch gezelt.<br/>
der künec Artûs daz gebôt<br/>
zêren dem rîter rôt:<br/>
sus nam sîn werdekeit dâ lôn.<br/>
ein pfelle von Acratôn,<br/>
ûz heidenschefte verre brâht,<br/>
wart zeime zil aldâ gedâht,<br/>
niht breit, sinewel gesniten,<br/>
al nâch tavelrunder siten;<br/>
wande in ir zuht des verjach:<br/>
nâch gegenstuol dâ niemen sprach,<br/>
diu gesitz wârn al gelîche hêr.<br/>
der künec Artûs gebôt in mêr<br/>
daz man werde rîtr und werde frouwen<br/>
an dem ringe müese schouwen.<br/>
die man dâ gein prîse maz,<br/>
magt wîb und man ze hove dô az.<br/>
Dô kom frou Gynovêr dar<br/>
mit maneger frouwen lieht gevar;<br/>
mit ir manc edel fürstîn:<br/>
die truogen minneclîchen schîn.<br/>
ouch was der rinc genomn sô wît<br/>
daz âne gedrenge und âne strît<br/>
manc frouwe bî ir âmîs saz.<br/>
Artûs der valsches laz<br/>
brâht den Wâleis an der hant.<br/>
frou Cunnewâre de Lâlant<br/>
gieng im anderthalben bî:<br/>
diu was dô trûrens worden vrî.<br/>
Artûs an den Wâleis sach;<br/>
nu sult ir hœren wie er sprach.<br/>
«ich wil iweren clâren lîp<br/>
lâzen küssen mîn [altez] wîp.<br/>
des endorft ir doch hie niemen bitn,<br/>
sît ir von Pelrapeire geritn:<br/>
wan da ist des kusses hôhstez zil.<br/>
eins dinges ich iuch biten wil:<br/>
kom ich imer in iwer hûs,<br/>
gelt disen kus,» sprach Artûs.<br/>
«ich tuon swes ir mich bitet, dâ,»<br/>
sprach der Wâleis, «unde ouch anderswâ.»<br/>
ein lützel gein im si dô gienc,<br/>
diu küngîn in mit kusse enpfienc.<br/>
«nu verkiuse ich hie mit triwen,»<br/>
sprach si, «daz ir mich mit riwen<br/>
liezt: die het ir mir gegebn,<br/>
dô ir rois Ithêr nâmt sîn lebn.»<br/>
Von der suone wurden naz<br/>
der küngîn ougen umbe daz,<br/>
wan Ithêrs tôt tet wîben wê.<br/>
man sazte den künec Clâmidê<br/>
anz uover zuo dem Plimizœl:<br/>
bî dem saz Jofreit fîz Idœl.<br/>
zwischen Clâmidê und Gâwân<br/>
der Wâleis sitzen muose hân.<br/>
als mir diu âventiure maz,<br/>
an disem ringe niemen saz,<br/>
der muoter brust ie gesouc,<br/>
des werdekeit sô lützel trouc.<br/>
wan kraft mit jugende wol gevar<br/>
der Wâleis mit im brâhte dar.<br/>
swer in ze rehte wolde spehn,<br/>
sô hât sich manec frouwe ersehn<br/>
in trüeberm glase dan wær sîn munt.<br/>
ich tuon iu vonme velle kunt<br/>
an dem kinne und an den wangen:<br/>
sîn varwe zeiner zangen<br/>
wær guot: si möhte stæte habn,<br/>
diu den zwîvel wol hin dan kan schabn.<br/>
ich meine wîp die wenkent<br/>
und ir vriuntschaft überdenkent.<br/>
sîn glast was wîbes stæte ein bant:<br/>
ir zwîvel gar gein im verswant.<br/>
ir sehen in mit triwe enpfienc:<br/>
durch diu ougen in ir herze er gienc.
</p>
<p>
Man und wîp im wâren holt.<br/>
sus het er werdekeit gedolt,<br/>
unz ûf daz siufzebære zil.<br/>
hie kom von der ich sprechen wil,<br/>
ein magt gein triwen wol gelobt,<br/>
wan daz ir zuht was vertobt.<br/>
ir mære tet vil liuten leit.<br/>
nu hœrt wie diu juncfrouwe reit.<br/>
ein mûl hôch als ein kastelân,<br/>
val, und dennoch sus getân,<br/>
nassnitec unt verbrant,<br/>
als ungerschiu marc erkant.<br/>
ir zoum und ir gereite<br/>
was geworht mit arbeite,<br/>
tiwer unde rîche.<br/>
ir mûl gienc volleclîche.<br/>
si was niht frouwenlîch gevar.<br/>
wê waz solt ir komen dar?<br/>
si kom iedoch: daz muose et sîn.<br/>
Artûs her si brâhte pîn.
</p>
<p>
der meide ir kunst des verjach,<br/>
alle sprâche si wol sprach,<br/>
latîn, heidensch, franzoys.<br/>
si was der witze kurtoys,<br/>
dîaletike und jêometrî:<br/>
ir wâren ouch die liste bî<br/>
von astronomîe.<br/>
si hiez Cundrîe:<br/>
surziere was ir zuoname;<br/>
in dem munde niht diu lame:<br/>
wand er geredet ir genuoc.<br/>
vil hôher freude se nider sluoc.<br/>
Diu maget witze rîche<br/>
was gevar den unglîche<br/>
die man dâ heizet bêâ schent.<br/>
ein brûtlachen von Gent,<br/>
noch plâwer denne ein lâsûr,<br/>
het an geleit der freuden schûr:<br/>
daz was ein kappe wol gesniten<br/>
al nâch der Franzoyser siten:<br/>
drunde an ir lîb was pfelle guot.<br/>
von Lunders ein pfæwîn huot,<br/>
gefurriert mit einem blîalt<br/>
(der huot was niwe, diu snuor niht alt),<br/>
der hieng ir an dem rücke.<br/>
ir mære was ein brücke:<br/>
über freude ez jâmer truoc.<br/>
si zuct in schimpfes dâ genuoc.
</p>
<p>
über den huot ein zopf ir swanc<br/>
unz ûf den mûl: der was sô lanc,<br/>
swarz, herte und niht ze clâr,<br/>
linde als eins swînes rückehâr.<br/>
si was genaset als ein hunt:<br/>
zwên ebers zene ir für den munt<br/>
giengen wol spannen lanc.<br/>
ietweder wintprâ sich dranc<br/>
mit zöpfen für die hârsnuor.<br/>
mîn zuht durch wârheit missefuor,<br/>
daz ich sus muoz von frouwen sagen:<br/>
kein andriu darf ez von mir klagen.<br/>
Cundrî truoc ôren als ein ber,<br/>
niht nâch friundes minne ger:<br/>
Rûch was ir antlütze erkant.<br/>
ein geisel fuorte se in der hant:<br/>
dem wârn die swenkel sîdîn<br/>
unt der stil ein rubbîn.<br/>
gevar als eines affen hût<br/>
truoc hende diz gæbe trût.<br/>
die nagele wâren niht ze lieht;<br/>
wan mir diu âventiure gieht,<br/>
si stüenden als eins lewen klân.<br/>
nâch ir minn was selten tjost getân.
</p>
<p>
sus kom geriten in den rinc<br/>
trûrens urhap, freuden twinc.<br/>
si kêrte aldâ se den wirt vant.<br/>
frou Cunnewâre de Lâlant<br/>
az mit Artûse:<br/>
de küngîn von Janfûse<br/>
mit froun Ginovêren az.<br/>
Artûs der künec schône saz.<br/>
Cundrî hielt für den Bertenoys,<br/>
si sprach hin zim en franzoys:<br/>
ob ichz iu tiuschen sagen sol,<br/>
mir tuont ir mære niht ze wol.
</p>
<p>
«fil li roy Utpandragûn,<br/>
dich selbn und manegen Bertûn<br/>
hât dîn gewerp alhie geschant.<br/>
die besten über elliu lant<br/>
sæzen hie mit werdekeit,<br/>
wan daz ein galle ir prîs versneit.<br/>
tavelrunder ist entnihtet:<br/>
der valsch hât dran gepflihtet.<br/>
Künc Artûs, du stüent ze lobe<br/>
hôhe dînn genôzen obe:<br/>
dîn stîgnder prîs nu sinket,<br/>
dîn snelliu wirde hinket,<br/>
dîn hôhez lop sich neiget,<br/>
dîn prîs hât valsch erzeiget.<br/>
tavelrunder prîses kraft<br/>
hât erlemt ein geselleschaft<br/>
die drüber gap hêr Parzivâl,<br/>
der ouch dort treit diu rîters mâl.<br/>
ir nennet in den ritter rôt,<br/>
nâch dem der lac vor Nantes tôt:<br/>
unglîch ir zweier leben was;<br/>
wan munt von rîter nie gelas,<br/>
der pflæg sô ganzer werdekeit.»<br/>
vome künge se für den Wâleis reit,
</p>
<p>
si sprach «ir tuot mir site buoz,<br/>
daz ich versage mînen gruoz<br/>
Artûse unt [der] messnîe sîn.<br/>
gunêrt sî iwer liehter schîn<br/>
und iwer manlîchen lide.<br/>
het ich suone oder vride,<br/>
diu wærn iu beidiu tiure.<br/>
ich dunke iuch ungehiure,<br/>
und bin gehiurer doch dann ir.<br/>
hêr Parzivâl, wan sagt ir mir<br/>
unt bescheidt mich einer mære,<br/>
dô der trûrge vischære<br/>
saz âne freude und âne trôst,<br/>
war umb irn niht siufzens hât erlôst.<br/>
Er truog iu für den jâmers last.<br/>
ir vil ungetriwer gast!<br/>
sîn nôt iuch solt erbarmet hân.<br/>
daz iu der munt noch werde wan,<br/>
ich mein der zungen drinne,<br/>
als iuz herze ist rehter sinne!<br/>
gein der helle ir sît benant<br/>
ze himele vor der hôhsten hant:<br/>
als sît ir ûf der erden,<br/>
versinnent sich die werden.<br/>
ir heiles pan, ir sælden fluoch,<br/>
des ganzen prîses reht unruoch!<br/>
ir sît manlîcher êren schiech,<br/>
und an der werdekeit sô siech,<br/>
kein arzet mag iuch des ernern.<br/>
ich wil ûf iwerem houbte swern,<br/>
gît mir iemen des den eit,<br/>
daz grœzer valsch nie wart bereit<br/>
necheinem alsô schœnem man.<br/>
ir vederangl, ir nâtern zan!<br/>
iu gap iedoch der wirt ein swert,<br/>
des iwer wirde wart nie wert:<br/>
da erwarb iu swîgen sünden zil.<br/>
ir sît der hellehirten spil.<br/>
gunêrter lîp, hêr Parzivâl!<br/>
ir sâht ouch für iuch tragen den grâl,<br/>
und snîdnde silbr und bluotic sper.<br/>
ir freuden letze, ir trûrens wer!
</p>
<p>
wær ze Munsalvæsche iu vrâgen mite,<br/>
in heidenschaft ze Tabronite<br/>
Diu stat hât erden wunsches solt:<br/>
hie het iu vrâgen mêr erholt.<br/>
jenes landes künegîn<br/>
Feirefîz Anschevîn<br/>
mit herter rîterschefte erwarp,<br/>
an dem diu manheit niht verdarp,<br/>
die iwer bêder vater truoc.<br/>
iwer bruoder wunders pfligt genuoc:<br/>
ja ist beidiu swarz unde blanc<br/>
der küngîn sun von Zazamanc.
</p>
<p>
nu denke ich ave an Gahmureten,<br/>
des herze ie valsches was erjeten.<br/>
von Anschouwe iwer vater hiez,<br/>
der iu ander erbe liez<br/>
denn als ir habt geworben.<br/>
an prîse ir sît verdorben.<br/>
het iwer muotr ie missetân,<br/>
sô solt ichz dâ für gerne hân,<br/>
ir möht sîn sun niht gesîn.<br/>
nein, si lêrte ir triwe pîn:<br/>
geloubet von ir guoter mære,<br/>
unt daz iwer vater wære<br/>
manlîcher triwe wîse<br/>
unt wîtvengec hôher prîse.<br/>
er kunde wol mit schallen.<br/>
grôz herze und kleine gallen,<br/>
dar ob was sîn brust ein dach.<br/>
er was riuse und vengec vach:<br/>
sîn manlîchez ellen<br/>
kund den prîs wol gestellen.<br/>
Nu ist iwer prîs ze valsche komn.<br/>
ôwê daz ie wart vernomn<br/>
von mir, daz Herzeloyden barn<br/>
an prîse hât sus missevarn!»
</p>
<p>
Cundrî was selbe sorgens pfant.<br/>
al weinde si die hende want,<br/>
daz manec zaher den andern sluoc:<br/>
grôz jâmer se ûz ir ougen truoc.<br/>
die maget lêrt ir triuwe<br/>
wol klagen ir herzen riuwe.<br/>
wider für den wirt si kêrte,<br/>
ir mær si dâ gemêrte.
</p>
<p>
si sprach «ist hie kein rîter wert,<br/>
des ellen prîses hât gegert,<br/>
unt dar zuo hôher minne?<br/>
ich weiz vier küneginne<br/>
unt vier hundert juncfrouwen,<br/>
die man gerne möhte schouwen.<br/>
ze Schastel marveil die sint:<br/>
al âventiure ist ein wint,<br/>
wan die man dâ bezalen mac,<br/>
hôher minne wert bejac.<br/>
al hab ich der reise pîn,<br/>
ich wil doch hînte drûffe sîn.»<br/>
diu maget trûrec, niht gemeit,<br/>
ân urloup vome ringe reit.<br/>
al weinde se dicke wider sach:<br/>
nu hœrt wie si ze jungest sprach.<br/>
«ay Munsalvæsche, jâmers zil!<br/>
wê daz dich niemen trœsten wil!»<br/>
Cundrîe la surziere,<br/>
diu unsüeze und doch diu fiere,<br/>
den Wâleis si beswæret hât.<br/>
waz half in küenes herzen rât<br/>
unt wâriu zuht bî manheit?<br/>
und dennoch mêr im was bereit<br/>
scham ob allen sînen siten.<br/>
den rehten valsch het er vermiten:<br/>
wan scham gît prîs ze lône<br/>
und ist doch der sêle krône.<br/>
scham ist ob siten ein güebet uop.<br/>
Cunnewâr daz êrste weinen huop,<br/>
daz Parzivâl den degen balt<br/>
Cundrîe surzier sus beschalt,<br/>
ein alsô wunderlîch geschaf.<br/>
herzen jâmer ougen saf<br/>
gap maneger werden frouwen,<br/>
die man weinde muose schouwen.
</p>
<p>
Cundrîe was ir trûrens wer.<br/>
diu reit enwec: nu reit dort her<br/>
ein rîter, der truoc hôhen muot.<br/>
al sîn harnasch was sô guot<br/>
von den fuozen unz ans houbtes dach,<br/>
daz mans für grôze koste jach.<br/>
sîn zimierd was rîche,<br/>
gewâpent rîterlîche<br/>
was dez ors und sîn selbes lîp.<br/>
nu vander magt man unde wîp<br/>
trûrec ame ringe hie:<br/>
dâ reit er zuo, nu hœret wie.<br/>
Sîn muot stuont hôch, doch jâmers vol.<br/>
die bêde schanze ich nennen sol.<br/>
hôchvart riet sîn manheit,<br/>
jâmer lêrt in herzenleit.
</p>
<p>
er reit ûz zem ringe.<br/>
op man in dâ iht dringe?<br/>
vil knappen spranc dar nâher sân,<br/>
do enpfiengen si den werden man.<br/>
sîn schilt unt er wârn unbekant.<br/>
den helm er niht von im bant:<br/>
der vreuden ellende<br/>
truoc dez swert in sîner hende,<br/>
bedecket mit der scheiden.<br/>
dô vrâgter nâh in beiden,<br/>
«wa ist Artûs unt Gâwân?»<br/>
junchêrren zeigten im die sân.
</p>
<p>
sus gienger durch den rinc wît.<br/>
tiwer was sîn kursît,<br/>
mit liehtem pfelle wol gevar.<br/>
für den wirt des ringes schar<br/>
stuont er unde sprach alsus.<br/>
«got halt den künec Artûs,<br/>
dar zuo frouwen unde man.<br/>
swaz ich der hie gesehen hân,<br/>
den biut ich dienstlîchen gruoz.<br/>
wan einem tuot mîn dienst buoz,<br/>
dem wirt mîn dienst nimmer schîn.<br/>
ich wil bî sîme hazze sîn:<br/>
swaz hazzes er geleisten mac,<br/>
mîn haz im biutet hazzes slac.<br/>
Ich sol doch nennen wer der sî.<br/>
ach ich arman unde ôwî,<br/>
daz er mîn herze ie sus versneit!<br/>
mîn jâmer ist von im ze breit.<br/>
daz ist hie hêr Gâwân,<br/>
der dicke prîs hât getân<br/>
und hôhe werdekeit bezalt.<br/>
unprîs sîn het aldâ gewalt,<br/>
dô in sîn gir dar zuo vertruoc,<br/>
ime gruozer mînen hêrren sluoc.<br/>
ein kus, den Jûdas teilte,<br/>
im solhen willen veilte.<br/>
ez tuot manc tûsent herzen wê<br/>
daz strenge mortlîche rê<br/>
an mîme hêrren ist getân.<br/>
lougent des hêr Gâwân,<br/>
des antwurte ûf kampfes slac<br/>
von hiute [über] den vierzegisten tac,<br/>
vor dem künec von Ascalûn<br/>
in der houbetstat ze Schanpfanzûn.<br/>
ich lade in kampflîche dar<br/>
gein mir ze komenne kampfes var.
</p>
<p>
kan sîn lîp des niht verzagen,<br/>
ern welle dâ schildes ambet tragen,<br/>
sô man i'n dennoch mêre<br/>
bî des helmes êre<br/>
unt durch ritter ordenlîchez lebn:<br/>
dem sint zwuo rîche urbor gegebn,<br/>
rehtiu scham und werdiu triwe<br/>
gebent prîs alt unde niwe.<br/>
Hêr Gâwân sol sich niht verschemn,<br/>
ob er geselleschaft wil nemn<br/>
ob der tavelrunder,<br/>
diu dort stêt besunder.<br/>
der reht wære gebrochen sân,<br/>
sæze drob ein triwenlôser man.<br/>
ine bin her niht durch schelten komn:<br/>
geloubet, sît irz habt vernomn,<br/>
ich vorder kampf für schelten,<br/>
der niht wan tôt sol gelten,<br/>
oder lebn mit êren,<br/>
swenz wil diu sælde lêren.»
</p>
<p>
der künec swîgt und was unvrô,<br/>
doch antwurte er der rede alsô.<br/>
«hêrre, erst mîner swester suon:<br/>
wær Gâwân tôt, ich wolde tuon<br/>
den kampf, ê sîn gebeine<br/>
læge triwenlôs unreine.<br/>
wil glücke, iu sol Gâwânes hant<br/>
mit kampfe tuon daz wol bekant<br/>
daz sîn lîp mit triwen vert<br/>
und sichs valsches hât erwert.<br/>
hab iu anders iemen leit<br/>
getân, sô machet niht sô breit<br/>
sîn laster âne schulde:<br/>
wan erwirbt er iwer hulde<br/>
sô daz sîn lîp unschuldec ist,<br/>
ir habt in dirre kurzen vrist<br/>
von im gesagt daz iweren prîs<br/>
krenket, sint die liute wîs.»<br/>
Bêâcurs der stolze man,<br/>
des bruoder was hêr Gâwân:<br/>
der spranc ûf, sprach zehant<br/>
«hêrre, ich sol dâ wesen pfant,<br/>
swar Gâwâne ist der kampf gelegt.<br/>
sîn velschen mich unsanfte regt:<br/>
welt irs niht erlâzen in,<br/>
habt iuch an mich: sîn pfant ich pin,<br/>
ich sol für in ze kampfe stên.<br/>
ez mac mit rede niht ergên<br/>
daz hôher prîs geneiget sî,<br/>
der Gâwân ist ledeclîche bî.»
</p>
<p>
er kêrte aldâ sîn bruoder saz,<br/>
fuozvallens er dâ niht vergaz.<br/>
den bat er sus, nu hœret wie.<br/>
«gedenke, bruoder, daz du ie<br/>
mir hülfe grôzer werdekeit.<br/>
lâ mich für dîn arbeit<br/>
ein kampflîchez gîsel wesn.<br/>
ob ich in kampfe sol genesn,<br/>
des hâstu immer êre.»<br/>
er bat in fürbaz mêre<br/>
durch bruoderlîchen rîters prîs.<br/>
Gâwân sprach «ich pin sô wîs<br/>
daz ich dich, bruoder, niht gewer<br/>
dîner bruoderlîchen ger.<br/>
ine weiz war umbe ich strîten sol,<br/>
ouch entuot mir strîten niht sô wol:<br/>
ungerne wolt ich dir versagn,<br/>
wan daz ich müesez laster tragn.»<br/>
Bêâcurs al vaste bat.<br/>
der gast stuont an sîner stat:<br/>
er sprach «mir biutet kampf ein man,<br/>
des ich neheine künde hân:<br/>
ine hân och niht ze sprechen dar.<br/>
starc, küene, wol gevar,<br/>
getriuwe unde rîche,<br/>
hât er diu volleclîche,<br/>
er mac porgen deste baz:<br/>
ine trage gein im decheinen haz.<br/>
er was mîn hêrre und mîn mâc,<br/>
durch den ich hebe disen bâc.<br/>
unser vätr gebruoder hiezen,<br/>
die nihts ein ander liezen.<br/>
nehein man gekrœnet wart<br/>
nie, ichn het im vollen art<br/>
mit kampfe rede ze bieten,<br/>
mich râche gein im nieten.<br/>
ich pin ein fürste ûz Ascalûn,<br/>
der lantgrâve von Schanpfanzûn,<br/>
und heize Kingrimursel.<br/>
ist hêr Gâwân lobes snel,<br/>
der mac sich anders niht entsagn,<br/>
ern müeze kampf dâ gein mir tragn.<br/>
ouch gib i'm vride übr al daz lant,<br/>
niwan von mîn eines hant:<br/>
mit triwen ich vride geheize<br/>
ûzerhalp des kampfes kreize.<br/>
got hüete al der ich lâze hie;<br/>
wan eins, er weiz wol selbe wie.»<br/>
Sus schiet der wol gelobte man<br/>
von dem Plimizœles plân.<br/>
dô Kingrimursel wart genant,<br/>
ohteiz dô wart er schiere erkant.<br/>
werden virrigen prîs<br/>
het an im der fürste wîs:<br/>
si jâhen daz her Gâwân<br/>
des kampfes sorge müese hân<br/>
gein sîner wâren manheit,<br/>
des fürsten der dâ von in reit.<br/>
och wante manegen trûrens nôt,<br/>
daz man im dâ niht êren bôt.<br/>
dar wâren solhiu mære komn<br/>
als ir wol ê hât vernomn,<br/>
die lîhte erwanden einen gast<br/>
daz wirtes gruozes im gebrast.
</p>
<p>
von Cundrîen man och innen wart<br/>
Parzivâls namn und sîner art,<br/>
daz in gebar ein künegîn,<br/>
unt wie die 'rwarp der Anschevîn.<br/>
maneger sprach «vil wol ichz weiz<br/>
daz er si vor Kanvoleiz<br/>
gediende hurteclîche<br/>
mit manegem poynder rîche,<br/>
und daz sîn ellen unverzagt<br/>
erwarp die sældenbæren magt.<br/>
Amphlîse diu gehêrte<br/>
ouch Gahmureten lêrte,<br/>
dâ von der helt wart kurtoys.<br/>
nu sol ein ieslîch Bertenoys<br/>
sich vröun daz uns der helt ist komn,<br/>
dâ prîs mit wârheit ist vernomn<br/>
an im und ouch an Gahmurete.<br/>
reht werdekeit was sîn gewete.»
</p>
<p>
Artûss her was an dem tage<br/>
komen freude unde klage;<br/>
ein solch geparriertez lebn<br/>
was den helden dâ gegeben.<br/>
si stuonden ûf über al:<br/>
dâ was trûren âne zal.<br/>
ouch giengen die werden sân<br/>
da der Wâleis und Gâwân<br/>
bî ein ander stuonden:<br/>
si trôsten se als si kuonden.
</p>
<p>
Clâmidê den wol geborn<br/>
dûht, er hete mêr verlorn<br/>
dan iemen der dâ möhte sîn,<br/>
unt daz ze scharpf wær sîn pîn.<br/>
er sprach ze Parzivâle<br/>
«wært ir bî dem grâle,<br/>
sô muoz ich sprechen âne spot,<br/>
in heidenschaft Tribalibot,<br/>
dar zuo'z gebirge in Kaukasas,<br/>
swaz munt von rîcheit ie gelas,<br/>
und des grâles werdekeit,<br/>
dine vergülten niht mîn herzeleit<br/>
daz ich vor Pelrapeire gewan.<br/>
ach ich arm unsælic man!<br/>
mich schiet von freuden iwer hant.<br/>
hie ist vrou Cunwâr de Lâlant:<br/>
och wil diu edele fürstîn<br/>
sô verre ziwerm gebote sîn<br/>
daz ir diu niemen dienen lât,<br/>
swie vil si dienstgeltes hât.<br/>
Si möht iedoch erlangen<br/>
daz ich pin ir gevangen<br/>
alsus lange hie gewesen.<br/>
ob ich an freuden sol genesen,<br/>
sô helft mir daz si êre sich<br/>
sô daz ir minne ergetze mich<br/>
ein teil des ich von iu verlôs,<br/>
dâ mich der freuden zil verkôs.<br/>
ich hetz behalten wol, wan ir:<br/>
nu helfet dirre meide mir.»<br/>
«daz tuon ich,» sprach der Wâleis,<br/>
«ist si bete volge kurteis.<br/>
ich ergetze iuch gern: wan sist doch mîn,<br/>
durch die ir welt pî sorgen sîn.<br/>
ich mein diu treit den bêâ curs,<br/>
Condwîren âmûrs.»<br/>
von Janfûse de heidenîn,<br/>
Artûs unt daz wîp sîn,<br/>
und Cunnewâre de Lâlant,<br/>
und frou Jeschûte von Karnant,<br/>
die giengen dâ durch trœsten zuo.<br/>
waz welt ir daz man mêr nu tuo?<br/>
Cunnewârn si gâben Clâmidê:<br/>
wan dem was nâch ir minne wê.<br/>
sînen lîp gap err ze lône,<br/>
unde ir houbet eine krône,<br/>
Da'z diu von Janfûse sach.<br/>
diu heidenîn zem Wâleis sprach<br/>
«Cundrîe nant uns einen man,<br/>
des ich iu wol ze bruoder gan.<br/>
des kraft ist wît unde breit.<br/>
zweier krône rîcheit<br/>
stêt vorhteclîche in sîner pflege<br/>
ûf dem wazzer und der erden wege.<br/>
Azagouc und Zazamanc,<br/>
diu lant sint kreftec, ninder kranc.<br/>
sîme rîchtuom glîchet niht<br/>
ân den bâruc, swâ mans giht,<br/>
und âne Tribalibot.<br/>
man bett in an als einen got.<br/>
sîn vel hât vil spæhen glast:<br/>
er ist aller mannes varwe ein gast,<br/>
wîz unde swarz [ist er] erkant.<br/>
ich fuor dâ her durch ein sîn lant.<br/>
er wolde gern erwendet hân<br/>
mîn vart diech her hân getân:<br/>
daz warber, dône mohter.<br/>
sîner muoter muomen tohter<br/>
bin ich: er ist ein künec hêr.<br/>
ich sage iu von im wunders mêr.<br/>
nie man gesaz von sîner tjost,<br/>
sîn prîs hât vil hôhe kost,<br/>
sô milter lîp gesouc nie brust,<br/>
sîn site ist valscheite flust,<br/>
Feirefîz Anschevîn,<br/>
des tât durch wîp kan lîden pîn.<br/>
Swie fremdez mir hie wære,<br/>
ich kom ouch her durch mære<br/>
unt zerkennen âventiure.<br/>
nu lît diu hœhste stiure<br/>
an iu, des al getouftiu diet<br/>
mit prîse sich von laster schiet,<br/>
sol guot gebærde iuch helfen iht,<br/>
unt daz man iu mit wârheit giht<br/>
liehter varwe und manlîcher site.<br/>
kraft mit jugende vert dâ mite.»<br/>
diu rîche wîse heidenin<br/>
het an künste den gewin<br/>
daz si wol redete franzeis.<br/>
dô antwurt ir der Wâleis:
</p>
<p>
solch was sîn rede wider sie.<br/>
«got lône iu, frouwe, daz ir hie<br/>
mir gebt sô güetlîchen trôst.<br/>
ine bin doch trûrens niht erlôst,<br/>
und wil iuch des bescheiden.<br/>
ine mages sô niht geleiden<br/>
als ez mir leide kündet,<br/>
daz sich nu manger sündet<br/>
an mir, der niht weiz mîner klage<br/>
und ich dâ bî sîn spotten trage.<br/>
ine wil deheiner freude jehn,<br/>
ine müeze alrêrst den grâl gesehn,<br/>
diu wîle sî kurz oder lanc.<br/>
mich jaget des endes mîn gedanc:<br/>
dâ von gescheide ich nimmer<br/>
mînes lebens immer.<br/>
Sol ich durch mîner zuht gebot<br/>
hœren nu der werlte spot,<br/>
sô mac sîn râten niht sîn ganz:<br/>
mir riet der werde Gurnamanz<br/>
daz ich vrävellîche vrâge mite<br/>
und immer gein unfuoge strite.<br/>
vil werder rîter sihe ich hie:<br/>
durch iwer zuht nu râtt mir wie<br/>
daz i'uwern hulden næhe mich.<br/>
ez ist ein strenge schärpf gerich<br/>
gein mir mit worten hie getân:<br/>
swes hulde ich drumbe vloren hân,<br/>
daz wil ich wênec wîzen im.<br/>
swenne ich her nâch prîs genim,<br/>
sô habt mich aber denne dernâch.<br/>
mir ist ze scheiden von iu gâch.<br/>
ir gâbt mir alle geselleschaft,<br/>
die wîle ich stuont in prîses kraft:<br/>
der sît nu ledec, unz ich bezal<br/>
dâ von mîn grüeniu freude ist val.<br/>
mîn sol grôz jâmer alsô pflegn,<br/>
daz herze geb den ougen regn,<br/>
sît ich ûf Munsalvæsche liez<br/>
daz mich von wâren freuden stiez,<br/>
ohteiz wie manege clâre magt!<br/>
swaz iemen wunders hât gesagt,<br/>
dennoch pflît es mêr der grâl.<br/>
der wirt hât siufzebæren twâl.<br/>
ay helfelôser Anfortas,<br/>
waz half dich daz ich pî dir was?»<br/>
Sine mugen niht langer hie gestên:<br/>
ez muoz nu an ein scheiden gên.<br/>
dô sprach der Wâleise<br/>
zArtûse dem Berteneise<br/>
unt zen rittern und zen frouwen,<br/>
er wolt ir urloup schouwen<br/>
unt mit ir hulden vernemn.<br/>
des moht et niemen dâ gezemn:<br/>
daz er sô trûrec von in reit,<br/>
ich wæn, daz was in allen leit.
</p>
<p>
Artûs lobt im an die hant,<br/>
kœm imer in sölhe nôt sîn lant<br/>
als ez von Clâmidê gewan,<br/>
des lasters wolder pflihte hân:<br/>
im wære ouch leit daz Lähelîn<br/>
im næm zwuo rîche krônen sîn.<br/>
vil diens im dâ maneger bôt:<br/>
den helt treip von in trûrens nôt.
</p>
<p>
frou Cunnewâr diu clâre magt<br/>
nam den helt unverzagt<br/>
mit ir hant unt fuort in dan.<br/>
dô kust in mîn hêr Gâwân:<br/>
dô sprach der manlîche<br/>
ze dem helde ellens rîche<br/>
«ich weiz wol, friwent, daz dîn vart<br/>
gein strîtes reise ist ungespart.<br/>
dâ geb dir got gelücke zuo,<br/>
und helfe ouch mir daz ich getuo<br/>
dir noch den dienst als ich kan gern.<br/>
des müeze mich sîn kraft gewern.»<br/>
Der Wâleis sprach «wê waz ist got?<br/>
wær der gewaldec, sölhen spot<br/>
het er uns pêden niht gegebn,<br/>
kunde got mit kreften lebn.<br/>
ich was im diens undertân,<br/>
sît ich genâden mich versan.<br/>
nu wil i'm dienst widersagn:<br/>
hât er haz, den wil ich tragn.<br/>
friunt, an dînes kampfes zît<br/>
dâ nem ein wîp für dich den strît:<br/>
diu müeze ziehen dîne hant;<br/>
an der du kiusche hâst bekant<br/>
unt wîplîche güete:<br/>
ir minn dich dâ behüete.<br/>
ine weiz wenn ich dich mêr gesehe:<br/>
mîn wünschen sus an dir geschehe.»<br/>
ir scheiden gap in trûren<br/>
ze strengen nâchgebûren.<br/>
frou Cunnewâre de Lâlant<br/>
in fuorte dâ se ir poulûn vant,<br/>
sîn harnasch hiez si bringen dar:<br/>
ir linden hende wol gevar<br/>
wâpnden Gahmuretes suon.<br/>
si jach «ich solz von rehte tuon,<br/>
sît der künec von Brandigân<br/>
von iwern schulden mich wil hân.<br/>
grôz kumber iwer werdekeit<br/>
gît mir siufzebærez leit.<br/>
swenne ir sît trûrens niht erwert,<br/>
iwer sorge mîne freude zert.»<br/>
Nu was sîn ors verdecket,<br/>
sîn selbes nôt erwecket.<br/>
ouch het der degen wol getân<br/>
lieht wîz îsernharnasch an,<br/>
tiwer ân aller slaht getroc:<br/>
sîn kursît, sîn wâpenroc,<br/>
was gehêrt mit gesteine.<br/>
sînen helm al eine<br/>
het er niht ûf gebunden:<br/>
dô kuster an den stunden<br/>
Cunnewârn die clâren magt.<br/>
alsus wart mir von ir gesagt.<br/>
da ergienc ein trûrec scheiden<br/>
von den gelieben beiden.
</p>
<p>
hin reit Gahmuretes kint.<br/>
swaz âventiure gesprochen sint,<br/>
diene darf hie niemen mezzen zuo,<br/>
irn hœrt alrêrst waz er nu tuo,<br/>
war er kêre und war er var.<br/>
swer den lîp gein rîterschefte spar,<br/>
der endenk die wîle niht an in,<br/>
ob ez im râte stolzer sin.<br/>
Condwier âmûrs,<br/>
dîn minneclîcher bêâ curs,<br/>
an den wirt dicke nu gedâht.<br/>
waz dir wirt âventiure brâht!<br/>
schildes ambet umben grâl<br/>
wirt nu vil güebet sunder twâl<br/>
von im den Herzeloyde bar.<br/>
er was ouch ganerbe dar.<br/>
Dô fuor der massnîe vil<br/>
gein dem arbeitlîchen zil,<br/>
ein âventiur ze schouwen,<br/>
dâ vier hundert juncfrouwen<br/>
und vier küneginne<br/>
gevangen wâren inne,<br/>
ze Schastel marveile.<br/>
swaz in dâ wart ze teile,<br/>
daz haben âne mînen haz:<br/>
ich pin doch frouwen lônes laz.
</p>
<p>
dô sprach der Krieche Clîas<br/>
«ich pin der dâ versûmet was.»<br/>
vor in allen er des jach.<br/>
«der turkoyte mich tâ stach<br/>
hinderz ors, ich muoz mich schamn.<br/>
doch sagter mir vier vrouwen namn,<br/>
die dâ krônebære sint.<br/>
zwuo sint alt, zwuo sint noch kint.<br/>
der heizet einiu Itonjê,<br/>
diu ander heizet Cundrîê,<br/>
diu dritte heizt Arnîve,<br/>
diu vierde Sangîve.»<br/>
daz wolt ieslîcher dâ besehn.<br/>
ez enmoht ir reise niht volspehn:<br/>
si muosten schaden dâ bejagn.<br/>
den sol ouch ich ze mâzen klagn.<br/>
wan swer durch wîp hât arbeit,<br/>
daz gît im freude, etswenne ouch leit<br/>
an dem orte fürbaz wigt:<br/>
sus dicke minne ir lônes pfligt.<br/>
Do bereite ouch sich hêr Gâwân<br/>
als ein kampfbære man<br/>
hin für den künec von Ascalûn.<br/>
des trûrte manec Bertûn<br/>
und manec wîp unde magt.<br/>
herzenlîche wart geklagt<br/>
von in sîn strîtes reise.<br/>
der werdekeit ein weise<br/>
wart nu diu tavelrunder.<br/>
Gâwân maz besunder<br/>
wâ mit er möhte wol gesign.<br/>
alt herte schilde wol gedign<br/>
(ern ruochte wie si wârn gevar)<br/>
die brâhten koufliute dar<br/>
ûf ir soumen, doch niht veile:<br/>
der wurden im drî ze teile.<br/>
do erwarp der wâre strîtes helt<br/>
siben ors ze kampfe erwelt.<br/>
ze sînen friwenden er dô nam<br/>
zwelf schärpfiu sper von Angram,<br/>
starc rœrîne schefte drîn<br/>
von Oraste Gentesîn<br/>
ûz einem heidenschen muor.<br/>
Gâwân nam urloup unde fuor<br/>
mit unverzagter manheit.<br/>
Artûs was im vil bereit,<br/>
er gap im rîcher koste solt,<br/>
lieht gesteine und rôtez golt<br/>
und silbers manegen stærlinc.<br/>
gein sorgen wielzen sîniu dinc.<br/>
Ekubâ diu junge<br/>
fuor gein ir schiffunge:<br/>
ich mein die rîchen heidenin.<br/>
dô kêrte manegen ende hin<br/>
daz volc von dem Plimizœl.<br/>
Artûs fuor gein Karidœl.<br/>
Cunnewâre und Clâmidê<br/>
die nâmn ouch sînen urloup ê.<br/>
Orilus der fürste erkant<br/>
und frou Jeschûte von Karnant<br/>
die nâmn ouch sînen urloup sân,<br/>
doch beliben se ûf dem plân<br/>
bî Clâmidê den dritten tac,<br/>
wand er der brûtloufte phlac,<br/>
niht mit benanter hôhgezît:<br/>
si wart dâ heime grœzer sît.<br/>
wand im sîn milte daz geriet,<br/>
vil ritter, kumberhaftiu diet,<br/>
beleib in Clâmidês schar,<br/>
und ouch daz varende volc vil gar.<br/>
die fuorter heim ze lande:<br/>
mit êren âne schande<br/>
wart in geteilet dâ sîn habe,<br/>
mit valsche niht gewîset abe.
</p>
<p>
dô fuor frou Jeschûte<br/>
mit Orilus ir trûte<br/>
durch Clâmidên ze Brandigân.<br/>
daz wart zeinen êrn getân<br/>
froun Cunnewârn der künegîn.<br/>
dâ krônte man die swester sîn.<br/>
Nu weiz ich, swelch sinnec wîp,<br/>
ob si hât getriwen lîp,<br/>
diu diz mære geschriben siht,<br/>
daz si mir mit wârheit giht,<br/>
ich kunde wîben sprechen baz<br/>
denne als ich sanc gein einer maz.<br/>
de küngîn Belakâne<br/>
was missewenden âne<br/>
und aller valscheite laz,<br/>
dô si ein tôter künec besaz,<br/>
sît gap froun Herzeloyden troum<br/>
siufzebæren herzeroum.<br/>
welch was froun Ginovêren klage<br/>
an Ithêres endetage!<br/>
dar zuo was mir ein trûren leit,<br/>
daz alsô schamlîchen reit<br/>
des künges kint von Karnant,<br/>
frou Jeschûte kiusche erkant.<br/>
wie wart frou Cunnewâre<br/>
gâlûnet mit ir hâre!<br/>
des sint si vaste wider komn:<br/>
ir bêder scham hât prîs genomn.
</p>
<p>
ze machen nem diz mære ein man,<br/>
der âventiure prüeven kan<br/>
unde rîme künne sprechen,<br/>
beidiu samnen unde brechen.<br/>
ich tætz iu gerne fürbaz kunt,<br/>
wolt ez gebieten mir ein munt,<br/>
den doch ander füeze tragent<br/>
dan die mir ze stegreif wagent.<br/>
<h2>Buch VII</h2>
</p>
<p>
diu prüevet manegen âne haz<br/>
derneben oder für in baz<br/>
dan des mæres hêrren Parzivâl.<br/>
swer sînen friunt alle mâl<br/>
mit worten an daz hœhste jagt,<br/>
der ist prîses anderhalp verzagt.<br/>
im wære der liute volge guot,<br/>
swer dicke lop mit wârheit tuot.<br/>
wan, swaz er sprichet oder sprach,<br/>
diu rede belîbet âne dach.<br/>
wer sol sinnes wort behalten,<br/>
es enwelln die wîsen walten?<br/>
valsch lügelîch ein mære,<br/>
daz wæn ich baz noch wære<br/>
âne wirt ûf eime snê,<br/>
sô daz dem munde wurde wê,<br/>
derz ûz für wârheit breitet:<br/>
sô het in got bereitet<br/>
als guoter liute wünschen stêt,<br/>
den ir triwe zarbeite ergêt.<br/>
swem ist ze sölhen werken gâch,<br/>
dâ missewende hœret nâch,<br/>
pfliht werder lîp an den gewin,<br/>
daz muoz in lêren kranker sin.<br/>
er mîdetz ê, kan er sich schemn:<br/>
den site sol er ze vogte nemn.<br/>
Gâwân der reht gemuote,<br/>
sîn ellen pflac der huote,<br/>
sô daz diu wâre zageheit<br/>
an prîse im nie gefrumte leit.<br/>
sîn herze was ze velde ein burc,<br/>
gein scharpfen strîten wol sô kurc,<br/>
in strîts gedrenge man in sach.<br/>
friunt und vîent im des jach,<br/>
sîn krîe wær gein prîse hel,<br/>
swie gerne in Kingrimursel<br/>
mit kampfe hete dâ von genomn.<br/>
nu was von Artûse komn,<br/>
des enweiz ich niht wie mangen tac,<br/>
Gâwân, der manheite pflac.<br/>
sus reit der werde degen balt<br/>
sîn rehte strâze ûz einem walt<br/>
mit sîme gezog durch einen grunt.<br/>
dâ wart im ûf dem bühel kunt<br/>
ein dinc daz angest lêrte<br/>
und sîne manheit mêrte.
</p>
<p>
dâ sach der helt für umbetrogn<br/>
nâch manger baniere zogn<br/>
mit grôzer fuore niht ze kranc.<br/>
er dâhte «mirst der wec ze lanc,<br/>
flühtic wider geim walde.»<br/>
dô hiez er gürten balde<br/>
einem orse daz im Orilus<br/>
gap: daz was genennet sus,<br/>
mit den rôten ôren Gringuljete:<br/>
er enpfiengz ân aller slahte bete.<br/>
Ez was von Muntsalvâsche komn,<br/>
unt hetz Lehelîn genomn<br/>
ze Brumbâne bîme sê:<br/>
eime rîter tet sîn tjost wê,<br/>
den er tôt derhinder stach;<br/>
des sider Trevrizent verjach.
</p>
<p>
Gâwân dâhte «swer verzagt<br/>
sô daz er fliuhet ê man jagt,<br/>
dês sîme prîse gar ze fruo.<br/>
ich wil in nâher stapfen zuo,<br/>
swaz mir dâ von nu mac geschehn.<br/>
ir hât michz mêrre teil gesehen.<br/>
des sol doch guot rât werden.»<br/>
do erbeizter zer erden,<br/>
reht als er habete einen stal.<br/>
die rotte wâren âne zal,<br/>
die dâ mit cumpânîe riten.<br/>
er sach vil kleider wol gesniten<br/>
und mangen schilt sô gevar<br/>
daz err niht bekande gar,<br/>
noch keine baniere under in.<br/>
«disem her ein gast ich pin,»<br/>
sus sprach der werde Gâwân<br/>
«sît ich ir keine künde hân.<br/>
wellent siz in übel wenden,<br/>
eine tjost sol ich in senden<br/>
deiswâr mit mîn selbes hant,<br/>
ê daz ich von in sî gewant.»<br/>
dô was ouch Gringuljeten gegurt,<br/>
daz in mangen angestlîchen furt<br/>
gein strîte was zer tjoste brâht:<br/>
des wart och dâ hin zim gedâht.
</p>
<p>
Gâwân sach geflôrieret<br/>
unt wol gezimieret<br/>
von rîcher koste helme vil.<br/>
si fuorten gein ir nîtspil<br/>
wîz niwer sper ein wunder,<br/>
diu gemâlt wârn besunder<br/>
junchêrrn gegeben in die hant,<br/>
ir hêrren wâpen dran erkant.
</p>
<p>
Gâwân fil li roy Lôt<br/>
sach von gedrenge grôze nôt,<br/>
mûl die harnasch muosen tragen,<br/>
und manegen wol geladen wagen:<br/>
den was gein herbergen gâch.<br/>
ouch fuor der market hinden nâch<br/>
mit wunderlîcher pârât:<br/>
des enwas et dô kein ander rât.<br/>
ouch was der frouwen dâ genuoc:<br/>
etslîchiu'n zwelften gürtel truoc<br/>
ze pfande nâch ir minne.<br/>
ez wârn niht küneginne:<br/>
die selben trippâniersen<br/>
hiezen soldiersen.<br/>
hie der junge, dort der alde,<br/>
dâ fuor vil ribalde:<br/>
ir loufen machte in müede lide.<br/>
etslîcher zæm baz an der wide,<br/>
denne er daz her dâ mêrte<br/>
unt werdez volc unêrte.<br/>
Für was geloufen und geriten<br/>
daz her, des Gâwân het erbiten.<br/>
von solhem wâne daz geschach:<br/>
swer den helt dâ halden sach,<br/>
der wânde er wære des selben hers.<br/>
disehalp noch jensît mers<br/>
gefuor nie stolzer rîterschaft:<br/>
si heten hôhes muotes kraft.
</p>
<p>
nu fuor in balde hinden nâch<br/>
vast ûf ir slâ (dem was vil gâch)<br/>
ein knappe gar unfuoge vrî.<br/>
ein ledec ors gieng im bî:<br/>
einen niwen schilt er fuorte,<br/>
mit bêden sporen er ruorte<br/>
âne zart sîn runzît,<br/>
er wolde gâhen in den strît.<br/>
wol gesniten was sîn kleit.<br/>
Gâwân zuo dem knappen reit,<br/>
nâch gruozer vrâgte mære,<br/>
wes diu massenîe wære.
</p>
<p>
dô sprach der knappe «ir spottet mîn.<br/>
hêrre, hân ich sölhen pîn<br/>
mit unfuoge an iu erholt,<br/>
het ich dann ander nôt gedolt,<br/>
diu stüende mir gein prîse baz.<br/>
durch got nu senftet iwern haz.<br/>
ir erkennt ein ander baz dan ich:<br/>
waz hilft dan daz ir frâget mich?<br/>
ez sol iu baz wesen kunt<br/>
zeinem mâle und tûsentstunt.»<br/>
Gâwân bôt des mangen eit,<br/>
swaz volkes dâ für in gereit,<br/>
daz er des niht erkande.<br/>
er sprach «mîn varn hât schande,<br/>
sît ich mit wârheit niht mac jehn<br/>
daz ich ir keinen habe gesehn<br/>
vor disem tage an keiner stat,<br/>
swar man mîn dienst ie gebat.»<br/>
der knappe sprach ze Gâwân<br/>
«hêr, sô hân ich missetân:<br/>
ich soltz iu ê hân gesagt.<br/>
dô was mîn bezzer sin verzagt.<br/>
nu rihtet mîne schulde<br/>
nâch iwer selbes hulde.<br/>
ich solz iu dar nâch gerne sagn:<br/>
lât mich mîn unfuoge ê klagn.»<br/>
«junchêr, nu sagt mir wer si sîn,<br/>
durch iwern zuhtbæren pîn.»
</p>
<p>
«hêr, sus heizt der vor iu vert,<br/>
dem doch sîn reise ist unrewert:<br/>
roys Poydiconjunz,<br/>
und duc Astor de Lanverunz.<br/>
dâ vert ein unbescheiden lîp,<br/>
dem minne nie gebôt kein wîp:<br/>
er treit der unfuoge kranz<br/>
unde heizet Meljacanz.<br/>
ez wære wîb oder magt,<br/>
swaz er dâ minne hât bejagt,<br/>
die nam er gar in nœten:<br/>
man solt in drumbe tœten.<br/>
Er ist Poydiconjunzes suon<br/>
und wil ouch rîterschaft hie tuon:<br/>
der pfligt der ellens rîche<br/>
dicke unverzagetlîche.<br/>
waz hilft sîn manlîcher site?<br/>
ein swînmuoter, lief ir mite<br/>
ir värhelîn, diu wert ouch sie.<br/>
ine hôrte man geprîsen nie,<br/>
was sîn ellen âne fuoge:<br/>
des folgent mir genuoge.
</p>
<p>
hêr, noch hœrt ein wunder,<br/>
lât iu daz sagen besunder.<br/>
grôz her nâch iu dâ füeret<br/>
den sîn unfuoge rüeret,<br/>
der künec Meljanz von Lîz.<br/>
hôchvartlîchen zornes vlîz<br/>
hât er gevrumet âne nôt:<br/>
unrehtiu minne im daz gebôt.»
</p>
<p>
der knappe in sîner zuht verjach<br/>
«hêrre, ich sagez iu, wand i'z sach.<br/>
des künec Meljanzes vater,<br/>
in tôdes leger für sich bater<br/>
die fürsten sînes landes.<br/>
unerlœset pfandes<br/>
stuont sîn ellenthaftez lebn:<br/>
daz muose sich dem tôde ergebn.<br/>
in der selben riuwe<br/>
bevalher ûf ir triuwe<br/>
Meljanzen den clâren<br/>
allen den die dâ wâren.<br/>
Er kôs im einen sunder dan:<br/>
der fürste was sîn hôhster man,<br/>
gegen triwe alsô bewæret,<br/>
aller valscheit erlæret:<br/>
den bater ziehen sînen suon.<br/>
er sprach «du maht an im nu tuon<br/>
dîner triwe hantveste.<br/>
bit in daz er die geste<br/>
unt die heinlîchen habe wert:<br/>
swenne es der kumberhafte gert,<br/>
dem bit in teilen sîne habe.»<br/>
sus wart bevolhen dâ der knabe.
</p>
<p>
dô leiste der fürste Lyppaut<br/>
al daz sîn hêrre der künec Schaut<br/>
an tôdes legere gein im warp:<br/>
harte wênec des verdarp,<br/>
endehaft ez wart geleistet sidr.<br/>
der fürste fuorte den knappen widr.<br/>
der hete dâ heime liebiu kint,<br/>
als sim noch pillîche sint;<br/>
ein tohter der des niht gebrach,<br/>
wan daz man des ir zîte jach,<br/>
si wære wol âmîe.<br/>
si heizet Obîe<br/>
ir swester heizet Obilôt.<br/>
Obîe frumt uns dise nôt.<br/>
eins tages gedêhez an die stat<br/>
daz si der junge künec bat<br/>
nâch sîme dienste mînne.<br/>
si verfluochte im sîne sinne,<br/>
unde vrâgte in wes er wânde,<br/>
war umb er sich sinnes ânde.<br/>
Si sprach hin zim «wært ir sô alt,<br/>
daz under schilde wære bezalt<br/>
in werdeclîchen stunden,<br/>
mit helm ûf houbt gebunden<br/>
gein herteclîchen vâren,<br/>
iwer tage in fünf jâren,<br/>
daz ir den prîs dâ het genomn,<br/>
und wært ir danne wider komn<br/>
ze mîm gebote gewesen dâ,<br/>
spræche ich denne alrêste jâ,<br/>
des iwer wille gerte,<br/>
alze fruo ich iuch gewerte.<br/>
ir sît mir liep (wer lougent des?)<br/>
als Annôren Gâlôes,<br/>
diu sît den tôt durch in erkôs,<br/>
dô sin von einer tjost verlôs.»
</p>
<p>
«ungern ich,» sprach er «frouwe,<br/>
iuch sô bî liebe schouwe<br/>
daz iwer zürnen ûf mich gêt.<br/>
genâde doch bîm dienste stêt,<br/>
swer triwe rehte mezzen wil.<br/>
frouwe, es ist iu gar ze vil<br/>
daz ir mînen sin sus smâhet:<br/>
ir habt iuch gar vergâhet.<br/>
ich möht doch des genozzen hân,<br/>
daz iwer vater ist mîn man,<br/>
unt daz er hât von mîner hant<br/>
manege burc und al sîn lant.»<br/>
«Swem ir iht lîht, der diene ouch daz,»<br/>
sprach si. «mîn zil sich hœhet baz.<br/>
ine wil von niemen lêhen hân:<br/>
mîn vrîheit ist sô getân,<br/>
ieslîcher krône hôch genuoc,<br/>
die irdisch houbet ie getruoc.»<br/>
er sprach «ir sîtz gelêret,<br/>
daz ir hôchvart sus mêret.<br/>
sît iwer vater gap den rât,<br/>
er wandelt mir die missetât.<br/>
ich sol hie wâpen alsô tragn<br/>
daz wirt gestochen unt geslagn.<br/>
ez sî strîten oder turnei,<br/>
hie belîbet vil der sper enzwei.»
</p>
<p>
mit zorne schiet er von der magt.<br/>
sîn zürnen sêre wart geklagt<br/>
von al der massenîe:<br/>
in klagt ouch Obîe.<br/>
gein dirre ungeschihte<br/>
bôt sîn gerihte<br/>
und anders wandels genuoc<br/>
Lyppaut, der unschulde truoc.<br/>
ez wære krump oder sleht,<br/>
er gerte sînre genôze reht,<br/>
hof dâ die fürsten wæren:<br/>
und er wær zuo disen mæren<br/>
komen âne schulde.<br/>
genædeclîcher hulde<br/>
er vaste sînen hêrren bat.<br/>
dem tet der zorn ûf freuden mat.<br/>
Man kunde dâ niht gâhen<br/>
sô daz Lyppaut wolt vâhen<br/>
sînen hêrren: wander was sîn wirt;<br/>
als noch getriwer man verbirt.<br/>
der künec ân urloup dannen schiet,<br/>
als im sîn kranker sin geriet.<br/>
sîne knappen, fürsten kindelîn,<br/>
al weinde tâten klagen schîn,<br/>
die mit dem künec dâ wârn gewesen.<br/>
vor den mac Lyppaut wol genesen,<br/>
wand ers mit triwe hât erzogen,<br/>
gein werder fuore niht betrogen;<br/>
ez ensî dan mîn hêrre al ein,<br/>
an dem dochs fürsten triwe erschein.<br/>
mîn hêrre ist ein Franzeys,<br/>
li schahteliur de Bêâveys:<br/>
er heizet Lisavander.<br/>
die eine unt die ander<br/>
muosen dem fürsten widersagn,<br/>
dô si schildes ambet muosen tragn.<br/>
bîme künege ritter worden sint<br/>
vil fürsten hiute und ander kint.<br/>
des vordern hers pfligt ein man<br/>
der wol mit scharpfen strîten kan,<br/>
der künec Poydiconjunz von Gors:<br/>
der füert manc wol gewâpent ors.<br/>
Meljanz ist sîns bruoder suon:<br/>
si kunnen bêde hôchvart tuon,<br/>
der junge und ouch der alde.<br/>
daz es unfuoge walde!<br/>
Sus hât der zorn sich für genomn,<br/>
daz bêde künege wellent komn<br/>
für Bêârosche, dâ man muoz<br/>
gedienn mit arbeit wîbe gruoz.<br/>
vil sper muoz man dâ brechen,<br/>
bêdiu hurtn und stechen.<br/>
Bêârosche ist sô ze wer,<br/>
ob wir heten zweinzec her,<br/>
ieslîchez grœzer dan wir hân,<br/>
wir müesens unzerfüeret lân.
</p>
<p>
mîn reise istz hinder her verholn:<br/>
disen schilt hân ich dan verstoln<br/>
ûz von andern kinden,<br/>
ob mîn hêrre möhte vinden<br/>
ein tjost durch sînen êrsten schilt,<br/>
mit hurtes poynder dar gezilt.»<br/>
der knappe hinder sich dô sach.<br/>
sîn hêrre fuor im balde nâch:<br/>
driu ors unt zwelf wîziu sper<br/>
gâhten mit im balde her.<br/>
ich wæn sîn gir des iemen trüge,<br/>
er wolde gern ze vorvlüge<br/>
die êrsten tjost dâ hân bejagt.<br/>
sus hât mir d'âventiure gesagt.
</p>
<p>
der knappe sprach ze Gâwân<br/>
«hêr, lât mich iwern urloup hân.»<br/>
der kêrte sîme hêrren zuo.<br/>
waz welt ir daz Gâwân nu tuo,<br/>
ern besehe waz disiu mære sîn?<br/>
doch lêrt in zwîvel strengen pîn.<br/>
Er dâhte «sol ich strîten sehn,<br/>
und sol des niht von mir geschehn,<br/>
sost al mîn prîs verloschen gar.<br/>
kum ab ich durch strîten dar<br/>
und wirde ich dâ geletzet,<br/>
mit wârheit ist entsetzet<br/>
al mîn werltlîcher prîs.<br/>
ine tuon es niht decheinen wîs:<br/>
ich sol ê leisten mînen kampf.»<br/>
sîn nôt sich in ein ander klampf.<br/>
gegen sîner kampfes verte<br/>
was ze belîben alze herte:<br/>
ern moht ouch dâ niht für gevarn.<br/>
er sprach «nu müeze got bewarn<br/>
die kraft an mîner manheit.»<br/>
Gâwân gein Bêârosche reit.
</p>
<p>
burg und stat sô vor im lac,<br/>
daz niemen bezzers hûses pflac.<br/>
ouch gleste gein im schône<br/>
aller ander bürge ein krône<br/>
mit türnen wol gezieret.<br/>
nu was geloschieret<br/>
dem her derfür ûf den plân.<br/>
dô marcte mîn hêr Gâwân<br/>
mangen rinc wol gehêrt.<br/>
dâ was hôchvart gemêrt:<br/>
wunderlîcher baniere<br/>
kôs er dâ mange schiere,<br/>
und manger slahte fremden bovel.<br/>
der zwîvel was sîns herzen hovel,<br/>
Dâ durch in starkiu angest sneit.<br/>
Gâwân mitten durch si reit.
</p>
<p>
doch ieslîch zeltsnuor de andern dranc,<br/>
ir her was wît unde lanc.<br/>
dô saher wie si lâgen,<br/>
wes dise und jene pflâgen.<br/>
swer byen sey venûz dâ sprach,<br/>
gramerzîs er wider jach.<br/>
grôz rotte an einem orte lac,<br/>
sarjande von Semblidac:<br/>
den lac dâ sunder nâhen bî<br/>
turkople von Kahetî.<br/>
unkünde dicke unminne sint.<br/>
sus reit des künec Lôtes kint:<br/>
belîbens bete in niemen bat.<br/>
Gâwân kêrte gein der stat.
</p>
<p>
er dâhte «sol ich kipper wesn,<br/>
ich mac vor flüste baz genesn<br/>
dort in der stat dan hie bî in.<br/>
ine kêr mich an dehein gewin,<br/>
wan wiech dez mîn behalde<br/>
sô deis gelücke walde.»
</p>
<p>
Gâwân gein einer porten reit.<br/>
der burgær site was im leit:<br/>
sine hete niht betûret,<br/>
al ir porten wârn vermûret<br/>
und al ir wîchûs werlîch,<br/>
dar zuo der zinnen ieslîch<br/>
mit armbruste ein schütze pflac,<br/>
der sich schiezens her ûz bewac:<br/>
Si vlizzen sich gein strîtes werc.<br/>
Gâwân reit ûf an den berc.<br/>
swie wênec er dâ wære bekant,<br/>
er reit ûf da er die burc vant.<br/>
sîn ougen muosen schouwen<br/>
mange werde frouwen.<br/>
diu wirtîn selbe komen was<br/>
durch warten ûf den palas<br/>
mit ir schœnen tohtern zwein,<br/>
von den vil liehter varwe schein.
</p>
<p>
schier het er von in vernomn,<br/>
si sprâchen «wer mac uns hie komn?»<br/>
sus sprach diu alte herzogîn.<br/>
«waz gezoges mac diz sîn?»<br/>
dô sprach ir elter tohter sân<br/>
«muoter, ez ist ein koufman.»<br/>
«nu füert man im doch schilde mite.»<br/>
«daz ist vil koufliute site.»<br/>
ir junger tohter dô sprach<br/>
«du zîhst in daz doch nie geschach:<br/>
swester, des mahtu dich schamen:<br/>
er gewan nie koufmannes namen.<br/>
er ist sô minneclîch getân,<br/>
ich wil in zeime ritter hân.<br/>
sîn dienst mac hie lônes gern:<br/>
des wil ich in durch liebe wern.»
</p>
<p>
sîne knappen nâmn dô goume<br/>
daz ein linde und ölboume<br/>
unden bî der mûre stuont.<br/>
daz dûhte si ein gæber fuont.<br/>
Waz welt ir daz si mêr nu tuon?<br/>
wan do'rbeizte der künec Lôtes suon,<br/>
alda er den besten schaten vant.<br/>
sîn kamerær truoc dar zehant<br/>
ein kulter unde ein matraz,<br/>
dar ûf der stolze werde saz.<br/>
ob im saz wîbe hers ein fluot.<br/>
sîn kamergewant man nider luot<br/>
unt dez harnasch von den soumen.<br/>
hin dan undern andern boumen<br/>
herberge nâmen sie,<br/>
knappen die dâ kômen hie.
</p>
<p>
diu alte herzogîn sprach sân<br/>
«tohter, welch koufman<br/>
kunde alsus gebâren?<br/>
dune solt sîn sus niht vâren.»<br/>
dô sprach diu junge Obilôt<br/>
«unfuoge ir dennoch mêr gebôt:<br/>
geim künege Meljanz von Lîz<br/>
si kêrte ir hôchverte vlîz,<br/>
dô er si bat ir minne.<br/>
gunêrt sîn sölhe sinne!»<br/>
dô sprach Obîe,<br/>
vor zorne niht diu vrîe,<br/>
«sîn fuore ist mir unmære.<br/>
dort sitzt ein wehselære:<br/>
des market muoz hie werden guot.<br/>
sîn soumschrîn sint sô behuot,<br/>
dîns ritters, tœrschiu swester mîn:<br/>
er wil ir selbe goumel sîn.»<br/>
Gar dirre worte hôre<br/>
kom Gâwân in sîn ôre.<br/>
die rede lât sîn als si nu stê:<br/>
nu hœret wiez der stat ergê.<br/>
ein schefræh wazzer für si flôz<br/>
durch eine brükke steinîn grôz,<br/>
niht gein der vînde want:<br/>
anderhalp was unverhert daz lant.<br/>
ein marschalc kom geriten sân:<br/>
für die brücken ûf den plân<br/>
nam er herberge wît.<br/>
sîn hêrre kom an rehter zît,<br/>
und ander die dâ solden komn.<br/>
ich sagez iu, hât irs niht vernomn,<br/>
wer ins wirtes hilfe reit,<br/>
und wer durch in mit triwen streit.<br/>
im kom von Brevigariez<br/>
sîn bruoder duc Marangliez.<br/>
durch den kômn zwên ritter snel,<br/>
der werde künec Schirnîel:<br/>
der truoc krôn ze Lyrivoyn:<br/>
als tet sîn bruoder ze Avendroyn.
</p>
<p>
dô die burgære sâhen<br/>
daz in helfe wolde nâhen,<br/>
daz ê des was ir aller rât,<br/>
daz dûht si dô ein missetât.<br/>
der fürste Lyppaut dô sprach<br/>
«ôwê daz Bêârosche ie geschach<br/>
daz ir porten suln vermûret sîn!<br/>
wan swenne ich gein dem hêrren mîn<br/>
Schildes ambet zeige,<br/>
mîn bestiu zuht ist veige.<br/>
ez hulfe mich und stüende ouch baz<br/>
sîn hulde dan sîn grôzer haz.<br/>
wie stêt ein tjost durch mînen schilt,<br/>
mit sîner hende dar gezilt,<br/>
odr ob versnîden sol mîn swert<br/>
sînen schilt, mîns hêrren wert!<br/>
gelobt daz iemer wîse wîp,<br/>
diu treit alze lôsen lîp.<br/>
nu lât mich mînen hêrren hân<br/>
in mîme turne: ich müeste in lân<br/>
und mit im in den sînen.<br/>
swar an er mich wil pînen,<br/>
des stên ich gar ze sîme gebote.<br/>
doch sol ich gerne danken gote<br/>
daz er mich niht gevangen hât,<br/>
sît in sîn zürnen niht erlât<br/>
eren well mich hie besitzen.<br/>
nu râtet mir mit witzen,»<br/>
sprach er zen burgæren,<br/>
«gein disen strengen mæren.»
</p>
<p>
dô sprach dâ manc wîse man<br/>
«möht ir unschult genozzen hân,<br/>
ez enwær niht komn an disiu zil.»<br/>
si gâben im des râtes vil,<br/>
daz er sîn porte ûf tæte<br/>
und al die besten bæte<br/>
ûz gein der tjoste rîten.<br/>
si jâhn «wir mugen sô strîten,<br/>
E daz wir uns von zinnen wern<br/>
Meljanzes bêden hern.<br/>
ez sint doch allez meistec kint,<br/>
die mit dem künec dâ komen sint:<br/>
da erwerbe wir vil lîhte ein pfant,<br/>
dâ von ie grôzer zorn verswant.<br/>
der künec ist lîhte alsô gemuot,<br/>
swenn er hie ritterschaft getuot,<br/>
er sol uns nôt erlâzen<br/>
und al sîn zürnen mâzen.<br/>
veltstrîts sol uns doch baz gezemen,<br/>
dan daz se uns ûz der mûre nemen.<br/>
wir solten wol gedingen<br/>
dort in ir snüeren ringen,<br/>
wan Poydiconjunzes kraft:<br/>
der füert die herten ritterschaft.<br/>
dâ ist unser grœster freise<br/>
die gevangen Berteneise,<br/>
der pfligt der herzoge Astor:<br/>
den siht man hie gein strîte vor.<br/>
da ist och sîn sun Meljacanz.<br/>
het den erzogen Gurnamanz,<br/>
sô wær sîn prîs gehœhet gar:<br/>
doch siht man in in strîtes schar.<br/>
da engegen ist uns grôz helfe komn.»<br/>
ir habt ir râten wol vernomn:
</p>
<p>
der fürste tet als man im riet.<br/>
die mûre er ûzen porten schiet.<br/>
die burgære ellens unbetrogn<br/>
begunden ûz ze velde zogn,<br/>
Hie ein tjost, diu ander dort.<br/>
daz her begunde ouch trecken vort<br/>
her gein der stat durch hôhen muot.<br/>
ir vesprîe wart vil guot.<br/>
ze bêder sîte rotten ungezalt,<br/>
garzûne krîe manecvalt.<br/>
bêde schottesch und walsch<br/>
wart dâ gerüefet sunder valsch.<br/>
der ritter tât was âne vride:<br/>
die helde erswungen dâ die lide.
</p>
<p>
ez wârn doch allez meistec kint,<br/>
die ûzem her dar komen sint.<br/>
die begiengen dâ vil werde tât,<br/>
die burgær pfanten se ûf der sât.<br/>
der nie gediende an wîbe<br/>
kleinœt, der möhte an sîme lîbe<br/>
niemer bezzer wât getragen.<br/>
von Meljanze hôrt ich sagen,<br/>
sîn zimierde wære guot:<br/>
er het och selbe hôhen muot<br/>
und reit ein schœne kastelân,<br/>
daz Meljacanz dort gewan,<br/>
do'r Keyn sô hôhe derhinder stach<br/>
daz mann am aste hangen sach.<br/>
do ez Meljacanz dort erstreit,<br/>
Meljanz von Lîz ez hie wol reit.<br/>
sîn tât was vor ûz sô bekant.<br/>
al sîn tjost in ir ougen vant<br/>
Obî dort ûf dem palas,<br/>
dar si durch warten komen was.<br/>
«Nu sich,» sprach si, «swester mîn.<br/>
deiswâr mîn ritter unt der dîn<br/>
begênt hie ungelîchiu werc.<br/>
der dîne wænt daz wir den berc<br/>
unt die burc sülen verliesen.<br/>
ander wer wir müezen kiesen.»<br/>
diu junge muose ir spotten doln:<br/>
si sprach «er mac si's wol erholn:<br/>
ich gib im noch gein ellen trôst,<br/>
daz er dîns spottes wirt erlôst.<br/>
er sol dienst gein mir kêren,<br/>
unde ich wil im freude mêren.<br/>
sît du gihst er sî ein koufman,<br/>
er sol mîns lônes market hân.»
</p>
<p>
ir bêder strît der worte<br/>
Gâwân ze merke hôrte.<br/>
als ez im dô getohte<br/>
übersaz erz, swie er mohte.<br/>
sol lûter herze sich niht schemen,<br/>
daz muoz der tôt dervon ê nemen.
</p>
<p>
daz grôze her al stille lac,<br/>
des Poydiconjunz dort pflac:<br/>
wan ein werder jungelinc<br/>
was im strîte und al sîn rinc,<br/>
der herzoge von Lanverunz.<br/>
dô kom Poydiconjunz:<br/>
ouch nam der alt wîse man<br/>
die eine und die andern dan.<br/>
diu vesperîe was erliten<br/>
und wol durch werdiu wîp gestriten.<br/>
Dô sprach Poydiconjunz<br/>
zem herzogen von Lanverunz<br/>
«geruocht ir mîn niht bîten,<br/>
so ir vart durch rüemen strîten?<br/>
sô wænt ir daz sî guot getân.<br/>
hie ist der werde Lahedumân<br/>
unde ouch Meljacanz mîn suon:<br/>
swaz die bêde solden tuon,<br/>
und ich selbe, ir möht dâ strîten sehn,<br/>
ob ir strîten kundet spehn.<br/>
ine kum nimer von dirre stat,<br/>
ine mache uns alle strîtes sat:<br/>
ode mir gebent man unde wîp<br/>
her ûz gevangn ir bêder lîp.»
</p>
<p>
dô sprach der herzoge Astor<br/>
«hêr, iwer neve was dâ vor,<br/>
der künec, und al sîn her von Lîz:<br/>
solt iwer her an slâfes vlîz<br/>
die wîl sich hân gekêret?<br/>
habt ir uns daz gelêret?<br/>
sô slâf ich dâ man strîten sol:<br/>
ich kan bî strîte slâfen wol.<br/>
doch gloubt mir daz, wær ich niht komn,<br/>
die burgær heten dâ genomn<br/>
frumen und prîs zir handen:<br/>
ich bewart iuch dâ vor schanden.<br/>
durch got nu senftet iwern zorn.<br/>
da ist mêr gewunnen dan verlorn<br/>
von iwerre massenîe,<br/>
wils jehen frou Obîe.»<br/>
Poydiconjunzes zorn was ganz<br/>
ûf sînen neven Meljanz.<br/>
doch brâht der werde junge man<br/>
vil tjost durch sînen schilt her dan:<br/>
daz endorft sîn niwer prîs niht klagn.<br/>
nu hœret von Obîen sagn.
</p>
<p>
diu bôt ir hazzes genuoc<br/>
Gâwân, dern âne schulde truoc:<br/>
si wolt im werben schande.<br/>
einen garzûn si sande<br/>
hin ze Gâwân, dâ der saz:<br/>
si sprach «nu vrâge in fürbaz,<br/>
ob diu ors veile sîn,<br/>
und ob in sînen soumschrîn<br/>
lige inder werdez krâmgewant.<br/>
wir frowen koufenz al zehant.»
</p>
<p>
der garzûn kom gegangen:<br/>
mit zorn er wart enpfangen.<br/>
Gâwâns ougen blicke<br/>
in lêrten herzen schricke:<br/>
der garzûn sô verzagte<br/>
daz ern vrâgte noch ensagte<br/>
al daz [in] sîn frouwe werben hiez.<br/>
Gâwân die rede ouch niht enliez,<br/>
er sprach «vart hin, ir ribbalt.<br/>
mûlslege al ungezalt<br/>
sult ir hie vil enpfâhen,<br/>
welt ir mir fürbaz nâhen.»<br/>
der garzûn dan lief oder gienc:<br/>
nu hœret wiez Obîe an vienc.<br/>
Einen junchêrrn si sprechen bat<br/>
den burcgrâven von der stat:<br/>
der was geheizen Scherules.<br/>
si sprach «du solt in biten des<br/>
daz erz durch mînen willen tuo<br/>
und manlîche grîfe zuo.<br/>
undern ölboumen bîme grabn<br/>
stênt siben ors: diu sol er habn,<br/>
und ander rîcheite vil.<br/>
ein koufman uns hie triegen wil:<br/>
bit in daz er daz wende.<br/>
ich getrûw des sîner hende,<br/>
si nemez unvergolten:<br/>
ouch hât erz unbescholten.»
</p>
<p>
der knapp hin nider sagte<br/>
al daz sîn frowe klagte.<br/>
«ich sol vor triegen uns bewarn,»<br/>
sprach Scherules, «ich wil dar varn.»<br/>
er reit hin ûf dâ Gâwân saz,<br/>
der selten ellens ie vergaz;<br/>
an dem er vant krancheite flust,<br/>
lieht antlütze und hôhe brust,<br/>
und einen ritter wol gevar.<br/>
Scherules in pruovte gar,<br/>
sîne arme unde ieweder hant<br/>
und swaz geschickede er dâ vant.<br/>
dô sprach er «hêrre, ir sît ein gast:<br/>
guoter witze uns gar gebrast,<br/>
sît ir niht herberge hât.<br/>
nu prüevetz uns für missetât.<br/>
Ich sol nu selbe marschalc sîn:<br/>
liute und guot, swaz heizet mîn,<br/>
daz kêr ich iu gein diens siten.<br/>
nie gast zuo wirte kom geriten,<br/>
der im wære als undertân.»<br/>
«hêr, iwer genâde,» sprach Gâwân.<br/>
«daz hân ich ungedient noch:<br/>
ich sol iu gerne volgen doch.»
</p>
<p>
Scherules der lobs gehêrte<br/>
sprach als in sîn triwe lêrte.<br/>
«sît ez sich hât an mich gezogt,<br/>
ich pin vor flust nu iwer vogt;<br/>
ezen nem iu dan daz ûzer her:<br/>
dâ bin ich mit iu an der wer.»<br/>
mit lachendem munde er sprach<br/>
hin zal den knappen dier dâ sach<br/>
«ladet ûf iur harnasch über al:<br/>
wir sulen hin nider in daz tal.»
</p>
<p>
Gâwân fuor mit sîme wirt.<br/>
Obîe nu daz niht verbirt,<br/>
ein spilwîp si sande,<br/>
die ir vater wol erkande,<br/>
und enbôt im solhiu mære,<br/>
dâ füere ein valschære:<br/>
«des habe ist rîche unde guot:<br/>
bit in durch rehten rîters muot,<br/>
sît er vil soldiere hât,<br/>
ûf ors, ûf silber unde ûf wât,<br/>
daz diz sî ir êrste gelt.<br/>
ez frumt wol siben ûfez velt.»<br/>
Daz spilwîp zem fürsten sprach<br/>
al des sîn tohter dar verjach.<br/>
swer ie urliuges pflac,<br/>
dem was vil nôt, ob er bejac<br/>
möhte an rîcher koste hân.<br/>
Lyppauten den getriwen man<br/>
überlesten soldiere,<br/>
daz er gedâhte schiere<br/>
«ich sol diz guot gewinnen<br/>
mit zorne od abe mit minnen.»<br/>
die nâchreiser niht vermeit.<br/>
Scherules im widerreit,<br/>
er vrâgte war im wær sô gâch.<br/>
«ich rîte eim trügenære nâch:<br/>
von dem sagt man mir mære,<br/>
ez sî ein valschære.»
</p>
<p>
unschuldec was hêr Gâwân:<br/>
ezen hete niht wan d'ors getân,<br/>
und ander daz er fuorte.<br/>
Scherulesn lachen ruorte:<br/>
er sprach «hêrre, ir sît betrogen:<br/>
swerz iu saget, er hât gelogen,<br/>
ez sî maget man oder wîp.<br/>
unschuldec ist mîns gastes lîp:<br/>
ir solt in anders prîsen.<br/>
ern gewan nie münzîsen,<br/>
welt ir der rehten mære losen,<br/>
sîn lîp getruoc nie wehselpfosen.<br/>
seht sîn gebâr, hœrt sîniu wort:<br/>
in mîme hûs liez ich in dort:<br/>
Kunt ir dan ritters fuore spehen,<br/>
ir müezt im rehter dinge jehen.<br/>
sîn lîp gein valsche nie wart palt.<br/>
swer im dar über tuot gewalt,<br/>
wærz mîn vater ode mîn kint,<br/>
al die gein im in zorne sint,<br/>
mîn mâge ode mîn bruoder,<br/>
die müesn diu strîtes ruoder<br/>
gein mir ziehn: ich wil in wern,<br/>
vor unrehten strîten nern,<br/>
swa ich, hêr, vor iwern hulden mac.<br/>
ûz schildes ambt in einen sac<br/>
wolt ich mich ê ziehen,<br/>
sô verre ûz arde fliehen<br/>
dâ mich niemn erkande,<br/>
ê daz ir iwer schande,<br/>
hêrre, an im begienget.<br/>
güetlîch ir enpfienget<br/>
billîcher al die her sint komn<br/>
und iwern kumber hânt vernomn,<br/>
dan daz irs welt rouben.<br/>
des sult ir iuch gelouben.»<br/>
der fürste sprach «nu lâz mi'n sehn.<br/>
dâ mac niht arges ûz geschehn.»<br/>
er reit da er Gâwânen sach.<br/>
zwei ougen unde ein herze jach,<br/>
diu Lyppaut mit im brâhte dar,<br/>
daz der gast wær wol gevar<br/>
und rehte manlîche site<br/>
sînen gebærden wonten mite.<br/>
Swem wâriu liebe ie erholte<br/>
daz er herzeminne dolte,<br/>
herzeminne ist des erkant,<br/>
daz herze ist rehter minne ein pfant,<br/>
alsô versetzet unde verselt,<br/>
kein munt ez nimmer gar volzelt<br/>
waz minne wunders füegen kan.<br/>
ez sî wîb oder man,<br/>
die krenket herzeminne<br/>
vil dicke an hôhem sinne.<br/>
Obîe unt Meljanz,<br/>
ir zweier minne was sô ganz<br/>
und stuont mit solhen triuwen,<br/>
sîn zorn iuch solde riuwen,<br/>
daz er mit zorne von ir reit:<br/>
des gab ir trûren solhez leit<br/>
daz ir kiusche wart gein zorne balt.<br/>
unschuldec Gâwân des enkalt,<br/>
und ander diez mit ir dâ liten.<br/>
si kom dicke ûz frouwenlîchen siten:<br/>
sus flaht ir kiusche sich in zorn.<br/>
ez was ir bêder ougen dorn,<br/>
swâ si den werden man gesach:<br/>
ir herze Meljanze jach,<br/>
er müest vor ûz der hôste sîn.<br/>
si dâhte «ob er mich lêret pîn,<br/>
den sol ich gerne durch in hân.<br/>
den jungen werden süezen man<br/>
vor al der werlt ich minne:<br/>
dar jagent mich herzen sinne.»<br/>
Von minn noch zornes vil geschiht:<br/>
nune wîzetz Obîen niht.<br/>
nu hœret wie ir vater sprach,<br/>
do er den werden Gâwân sach<br/>
undern in daz lant enpfienc,<br/>
wie erz mit rede dô ane vienc.<br/>
dô sprach er «hêrre, iwer kumn<br/>
daz mac an sælden uns gefrumn.<br/>
ich hân gevaren manege vart:<br/>
sô suoze in mînen ougen wart<br/>
nie von angesihte.<br/>
zuo dirre ungeschihte<br/>
sol iwer kümfteclîcher tac<br/>
uns trœsten, wander trœsten mac.»<br/>
er bat in tuon dâ ritters tât.<br/>
«ob ir harnaschs mangel hât,<br/>
des lât iuch wol bereiten gar.<br/>
welt ir, sît, hêrre, in mîner schar.»
</p>
<p>
dô sprach der werde Gâwân<br/>
«ich wær des ein bereiter man:<br/>
ich hân harnasch und starke lide;<br/>
wan daz mîn strîten stêt mit fride<br/>
unz an eine benante stunde.<br/>
ir læget ob odr unde,<br/>
daz wolt ich durch iuch lîden:<br/>
nu muoz ichz durch daz mîden,<br/>
hêrre, unz ein mîn kamph ergêt,<br/>
dâ mîn triwe sô hôhe pfandes stêt,<br/>
durch aller werden liute gruoz<br/>
ichs mit kamphe lœsen muoz<br/>
(Sus pin ich ûf der strâzen),<br/>
odr ich muoz den lîp dâ lâzen.»
</p>
<p>
daz was Lyppaute ein herzeleit.<br/>
er sprach «hêr, durch iur werdekeit<br/>
unt durch iwerre zühte hulde<br/>
sô vernemet mîn unschulde.<br/>
ich hân zwuo tohter die mir sint<br/>
liep: wan si sint mîniu kint.<br/>
swaz mir got hât an den gegebn,<br/>
dâ wil ich pî mit freuden lebn.<br/>
ôwol mich daz ich ie gewan<br/>
kumber den ich von in hân!<br/>
den treit iedoch diu eine<br/>
mit mir al gemeine.<br/>
unglîch ist diu gesellekeit:<br/>
mîn hêrre ir tuot mit minnen leit,<br/>
und mir mit unminne.<br/>
als ich michs versinne,<br/>
mîn hêrre mir gewalt wil tuon<br/>
durch daz ich hân decheinen suon.<br/>
mir sulen ouch tohter lieber sîn:<br/>
waz denne, ob ichs nu lîde pîn?<br/>
den wil ich mir ze sælden zeln.<br/>
swer sol mit sîner tohter weln,<br/>
swie ir verboten sî dez swert,<br/>
ir wer ist anders als wert:<br/>
si erwirbt im kiuscheclîche<br/>
einen sun vil ellens rîche.<br/>
des selben ich gedingen hân.»<br/>
«nu gewers iuch got,» sprach Gâwân.<br/>
Lyppaut der fürste al vaste bat.<br/>
«hêr, durch got, die rede lât:»<br/>
sus sprach des künec Lôtes suon:<br/>
«durch iwer zuht sult ir daz tuon,<br/>
und lât mich triwe niht enbern.<br/>
eins dinges wil ich iuch gewern:<br/>
ich sage iu hînt bî dirre naht,<br/>
wes ich mich drumbe hân bedâht.»
</p>
<p>
Lyppaut im dancte und fuor zehant.<br/>
ame hove er sîne tohter vant,<br/>
unt des burcgrâven tohterlîn:<br/>
diu zwei snalten vingerlîn.<br/>
dô sprach er Obilôte zuo<br/>
«tohter, wannen kumest duo?»<br/>
«vatr, ich var dâ nider her.<br/>
ich getrûwe im wol daz er michs wer:<br/>
ich wil den fremden ritter biten<br/>
dienstes nâch lônes siten.»<br/>
«tohter, sô sî dir geklagt,<br/>
ern hât mir an noch ab gesagt.<br/>
kum mîner bete anz ende nâch.»<br/>
der meide was zem gaste gâch.
</p>
<p>
dô se in die kemenâten gienc,<br/>
Gâwân spranc ûf. dô er sie 'nphienc,<br/>
zuo der süezen er dô saz.<br/>
er danct ir daz si niht vergaz<br/>
sîn dâ man im missebôt.<br/>
er sprach «geleit ie ritter nôt<br/>
durch ein sus wênec frouwelîn,<br/>
dâ solt ich durch iuch inne sîn.»<br/>
Diu junge süeze clâre<br/>
sprach ân alle vâre<br/>
«got sich des wol versinnen kan:<br/>
hêrre, ir sît der êrste man<br/>
der ie mîn redegeselle wart:<br/>
ist mîn zuht dar an bewart,<br/>
und och mîn schamlîcher sin,<br/>
daz gît an freuden mir gewin:<br/>
wan mir mîn meisterin verjach,<br/>
diu rede wære des sinnes dach.
</p>
<p>
hêr, ich bit iwer unde mîn:<br/>
daz lêrt mich endehafter pîn.<br/>
den nenne ich iu, geruochet irs:<br/>
habt ir mich ihtes deste wirs,<br/>
ich var doch ûf der mâze pfat,<br/>
wande ich dâ ziu mîn selber bat.<br/>
ir sît mit der wârheit ich,<br/>
swie die namen teilen sich.<br/>
mîns lîbes namen sult ir hân:<br/>
nu sît maget unde man.<br/>
ich hân iwer und mîn gegert.<br/>
lât ir mich, hêrre, ungewert<br/>
nu schamlîche von iu gên,<br/>
dar umbe muoz ze rehte stên<br/>
iwer prîs vor iwer selbes zuht,<br/>
sît mîn magtuomlîchiu fluht<br/>
iwer genâde suochet.<br/>
ob ir des, hêrre, ruochet,<br/>
ich wil iu geben minne<br/>
mit herzenlîchem sinne.<br/>
Ob ir manlîche site hât,<br/>
sô wæne ich wol daz ir niht lât<br/>
irn dient mir: ich pin diens wert.<br/>
sît och min vater helfe gert<br/>
an friwenden unde an mâgen,<br/>
lât iuch des niht betrâgen,<br/>
irn dient uns beiden ûf mîn [eins] lôn.»<br/>
er sprach «frouwe, iurs mundes dôn<br/>
wil mich von triwen scheiden.<br/>
untriwe iu solde leiden.<br/>
mîn triwe dolt die pfandes nôt:<br/>
ist si unerlœset, ich pin tôt.<br/>
doch lât mich dienst unde sinne<br/>
kêren gegen iwerre minne:<br/>
ê daz ir minne megt gegebn,<br/>
ir müezet fünf jar ê lebn:<br/>
deist iwerr minne zît ein zal.»<br/>
nu dâhter des, wie Parzivâl<br/>
wîben baz getrûwt dan gote:<br/>
sîn bevelhen dirre magde bote<br/>
was Gâwân in daz herze sîn.<br/>
dô lobter dem freuwelîn,<br/>
er wolde durch si wâpen tragen.<br/>
er begunde ir fürbaz mêre sagen<br/>
«in iwerre hende sî mîn swert.<br/>
ob iemen tjoste gein mir gert,<br/>
den poynder müezt ir rîten,<br/>
ir sult dâ für mich strîten.<br/>
man mac mich dâ in strîte sehn:<br/>
der muoz mînhalp von iu geschehn.»<br/>
Si sprach «vil wênc mich des bevilt.<br/>
ich pin iur scherm und iwer schilt<br/>
und iwer herze und iwer trôst,<br/>
sît ir mich zwîvels hât erlôst.<br/>
ich pin für ungevelle<br/>
iwer geleite und iwer geselle,<br/>
für ungelückes schûr ein dach<br/>
bin ich iu senfteclîch gemach.<br/>
mîn minne sol iu fride bern,<br/>
gelückes vor der angest wern,<br/>
daz iwer ellen niht verbirt<br/>
irn wert iuch vaste unz an den wirt.<br/>
ich pin wirt und wirtîn<br/>
und wil in strîte bî iu sîn.<br/>
swenne ir des gedingen hât,<br/>
sælde und ellen iuch niht lât.»
</p>
<p>
dô sprach der werde Gâwân<br/>
«frouwe, ich wil beidiu hân,<br/>
sît ich in iwerm gebote lebe,<br/>
iwer minne und iwers trôstes gebe.»<br/>
die wîle was ir händelîn<br/>
zwischen den handen sîn.<br/>
dô sprach si «hêr, nu lât mich varn.<br/>
ich muoz ouch mich dar an bewarn.<br/>
wie füert ir âne mînen solt?<br/>
dar zuo wære i'u alze holt.<br/>
ich sol mich arbeiten,<br/>
mîn kleinœte iu bereiten.<br/>
swenne ir daz traget, decheinen wîs<br/>
überhœht iuch nimmer ander prîs.»<br/>
Dan fuor diu magt und ir gespil.<br/>
si buten beide ir dienstes vil<br/>
Gâwâne dem gaste:<br/>
der neig ir hulden vaste.<br/>
dô sprach er «sult ir werden alt,<br/>
trüeg dan niht wan sper der walt<br/>
als erz am andern holze hât,<br/>
daz wurde iu zwein ein ringiu sât.<br/>
kan iwer jugent sus twingen,<br/>
welt irz inz alter bringen,<br/>
iwer minne lêrt noch ritters hant<br/>
dâ von ie schilt gein sper verswant.»
</p>
<p>
dan fuorn die magede beide<br/>
mit fröuden sunder leide.<br/>
des burcgrâven tohterlîn<br/>
diu sprach «nu saget mir, frouwe mîn,<br/>
wes habt ir im ze gebne wân?<br/>
sît daz wir niht wan tocken hân,<br/>
sîn die mîne iht schœner baz,<br/>
die gebt im âne mînen haz:<br/>
dâ wirt vil wênec nâch gestriten.»<br/>
der fürste Lippaut kom geriten<br/>
an dem berge enmitten.<br/>
Obylôt und Clauditten<br/>
saher vor im ûf hin gên:<br/>
er bat si bêde stille stên.<br/>
dô sprach diu junge Obilôt<br/>
«vater, mir wart nie sô nôt<br/>
dîner helfe: dar zuo gip mir rât.<br/>
der ritter mich gewert hât.»<br/>
«Tohter, swes dîn wille gert,<br/>
hân ichz, des bistu gewert.<br/>
ôwol der fruht diu an dir lac!<br/>
dîn geburt was der sælden tac.»<br/>
«vater, sô wil ich dirz sagen,<br/>
heinlîche mînen kumber klagen:<br/>
nâch dînn genâden dar zuo sprich.»<br/>
er bat si heben für sich:<br/>
si sprach «war kœm dan mîn gespil?»<br/>
dô hielt der ritter bî im vil:<br/>
die striten wer si solde nemen.<br/>
des moht ieslîchen wol gezemen:<br/>
iedoch bôt man se einem dar:<br/>
Clauditte was och wol gevar.<br/>
al rîtnde sprach ir vater zir<br/>
«Obylôt, nu sage mir<br/>
ein teil von dîner nœte.»<br/>
«dâ hân ich kleinœte<br/>
dem fremden ritter gelobt.<br/>
ich wæn mîn sin hât getobt.<br/>
hân ich im niht ze gebenne,<br/>
waz toug ich dan ze lebenne,<br/>
sît er mir dienst hât geboten?<br/>
sô muoz ich schämeliche roten,<br/>
ob ich im niht ze gebne hân.<br/>
nie magede wart sô liep ein man.»<br/>
dô sprach er «tohter, wart an mich:<br/>
ich sol des wol bereiten dich.<br/>
sît du diens von im gerst,<br/>
ich gib dir daz du in gewerst,<br/>
Ob dich halt dîn muoter lieze.<br/>
got gebe daz ichs genieze.<br/>
ôwî er stolz werder man,<br/>
waz ich gedingen gein im hân!<br/>
nie wort ich dennoch zim gesprach:<br/>
in mîme slâfe i'n hînte sach.»
</p>
<p>
Lyppaut gienc für die herzogîn,<br/>
unt Obylôt diu tohter sîn.<br/>
dô sprach er «frouwe, stiurt uns zwei.<br/>
mîn herze nâch freuden schrei,<br/>
dô mich got dirre magt beriet<br/>
und mich von ungemüete schiet.»<br/>
diu alte herzogîn sprach sân<br/>
«waz welt ir mînes guotes hân?»<br/>
«frouwe, sît irs uns bereit,<br/>
Obylôt wil bezzer kleit.<br/>
si dunket si's mit wirde wert,<br/>
sît sô werder man ir minne gert<br/>
und er ir biutet dienstes vil<br/>
und ouch ir kleinœte wil.»<br/>
dô sprach der magede muoter<br/>
«er süezer man vil guoter!<br/>
ich wæne, ir meint den fremden gast.<br/>
sîn blic ist reht ein meien glast.»<br/>
dô hiez dar tragen diu wîse<br/>
samît von Ethnîse.<br/>
unversniten wât truoc man dâ mite.<br/>
pfelle von Tabronite<br/>
ûzem lande ze Trîbalibôt.<br/>
an Kaukasas daz golt ist rôt,<br/>
Dar ûz die heiden manege wât<br/>
wurkent, diu vil spæhe hât,<br/>
mit rehter art ûf sîden.<br/>
Lyppaut hiez balde snîden<br/>
sîner tohter kleider:<br/>
er miste gern ir beider,<br/>
der bœsten unt der besten.<br/>
einen pfell mit golde vesten<br/>
den sneit man an daz freuwelîn.<br/>
ir muose ein arm geblœzet sîn:<br/>
dâ was ein ermel von genomn,<br/>
der solte Gâwâne komn.
</p>
<p>
daz was ir prîsente,<br/>
pfell von Neurîente,<br/>
verre ûz heidenschaft gefuort.<br/>
der het ir zeswen arm geruort,<br/>
doch an den roc niht genæt:<br/>
dane wart nie vadem zuo gedræt.<br/>
den brâhte Clauditte dar<br/>
Gâwâne dem wol gevar.<br/>
dô wart sîn lîp gar sorgen vrî.<br/>
sîner schilde wâren drî:<br/>
ûf einen sluogern al zehant.<br/>
al sîn trûren gar verswant:<br/>
sînen grôzen danc er niht versweic,<br/>
vil dicke er dem wege neic,<br/>
den diu juncfrouwe gienc,<br/>
diu in sô güetlîche enpfienc<br/>
und in sô minneclîche<br/>
an fröuden machte rîche.<br/>
Der tac het ende und kom diu naht.<br/>
ze bêder sît was grôziu maht,<br/>
manec werlîch ritter guot.<br/>
wær des ûzern hers niht solhiu fluot,<br/>
sô heten die inren strîtes vil.<br/>
dô mâzen si ir letze zil<br/>
bî dem liehtem mânen.<br/>
si kunden sich wol ânen<br/>
vorhteclîcher zageheit.<br/>
vor tages wart von in bereit<br/>
zwelf zingel wîte,<br/>
vergrabet gein dem strîte,<br/>
daz ieslîch zingel muose hân<br/>
ze orse ûz drî barbigân.
</p>
<p>
Kardefablêt de Jâmor,<br/>
des marschalc nam dâ vier tor,<br/>
dâ man smorgens sach sîn her<br/>
wol mit ellenthafter wer.<br/>
der herzoge rîche<br/>
streit dâ rîterlîche.<br/>
diu wirtîn was sîn swester.<br/>
er was des muotes vester<br/>
denne anders manec strîtec man,<br/>
der wol in strîte tûren kan:<br/>
des leit er dicke in strîte pîn.<br/>
sîn her dâ zogete snahtes în.<br/>
er was verre dar gestrichen,<br/>
wander selten was entwichen<br/>
strîteclîcher herte.<br/>
vier porte er dâ wol werte.<br/>
Swaz hers anderhalp der brücken lac,<br/>
daz zogete über, ê kom der tac,<br/>
ze Bêârosche in die stat,<br/>
als si Lyppaut der fürste bat.<br/>
dô wâren die von Jâmor<br/>
geriten über die brücken vor.<br/>
man bevalh ieslîche porten sô,<br/>
daz si werlîche dô<br/>
stuonden, dô der tag erschein.<br/>
Scherules der kôs im ein,<br/>
die er und mîn hêr Gâwân<br/>
niht unbehuot wolden lân.
</p>
<p>
man hôrt dâ von den gesten<br/>
(ich wæn daz wârn die besten),<br/>
die klagten daz dâ was geschehn<br/>
ritterschaft gar ân ir sehn,<br/>
unt daz diu vesperîe ergienc<br/>
daz ir deheiner tjost da enpfienc.<br/>
diu klage was gar âne nôt:<br/>
ungezalt mans in dâ bôt,<br/>
allen den dies ruochten<br/>
unts ûz ze velde suochten.
</p>
<p>
in den gazzen kôs man grôze slâ:<br/>
ouch sach man her unde dâ<br/>
mange banier zogen în<br/>
allez bî des mânen schîn,<br/>
und mangen helm von rîcher kost<br/>
(man wolt si füeren gein der tjost)<br/>
unt manec sper wol gemâl.<br/>
ein Regenspurger zindâl<br/>
Dâ wær ze swachem werde,<br/>
vor Bêârosche ûf der erde:<br/>
man sach dâ wâpenrocke vil<br/>
hôher an der koste zil.
</p>
<p>
diu naht tet nâch ir alten site:<br/>
am orte ein tac ir zogte mite.<br/>
den kôs man niht bî lerchen sanc:<br/>
manc hurte dâ vil lûte erklanc.<br/>
daz kom von strîtes sachen.<br/>
man hôrt diu sper dâ krachen<br/>
reht als ez wære ein wolken rîz.<br/>
dâ was daz junge her von Lîz<br/>
komn an die von Lirivoyn<br/>
und an den künec von Avendroyn.<br/>
da erhal manc rîchiu tjoste guot,<br/>
als der würfe in grôze gluot<br/>
ganze castâne.<br/>
âvoy wie ûf dem plâne<br/>
von den gesten wart geriten<br/>
und von den burgærn gestriten!
</p>
<p>
Gâwân und der schahteliur,<br/>
durch der sêle âventiur<br/>
und durch ir sælden urhap<br/>
ein pfaffe in eine messe gap.<br/>
der sanc se beide got unt in:<br/>
dô nâhte ir werdekeit gewin:<br/>
wand ez was ir gesetze.<br/>
dô riten se in ir letze.<br/>
ir zingel was dâ vor behuot<br/>
mit mangem werden ritter guot:<br/>
Daz wâren Scherules man:<br/>
von den wart ez dâ guot getân.
</p>
<p>
waz mag ich nu sprechen mêr?<br/>
wan Poydiconjunz was hêr:<br/>
der reit dar zuo mit solher kraft,<br/>
wær Swarzwalt ieslîch stûde ein schaft,<br/>
man dorft dâ niht mêr waldes sehn,<br/>
swer sîne schar wolde spehn.<br/>
der reit mit sehs vanen zuo,<br/>
vor den man strîts begunde fruo.<br/>
pusûner gâben dôzes klac,<br/>
alsô der doner der ie pflac<br/>
vil angestlîcher vorhte.<br/>
manc tambûrr dâ worhte<br/>
mit der pusûner galm.<br/>
wart inder dâ kein stupfen halm<br/>
getretet, des enmoht ich niht.<br/>
Erffurter wîngarte giht<br/>
von treten noch der selben nôt:<br/>
maneg orses fuoz die slâge bôt.
</p>
<p>
dô kom der herzoge Astor<br/>
mit strîte an die von Jâmor.<br/>
dâ wurden tjoste gewetzet,<br/>
manc werder man entsetzet<br/>
hinderz ors ûfn acker.<br/>
si wârn ir strîtes wacker.<br/>
vil fremder krîe man dâ rief.<br/>
manc vole ân sînen meister lief,<br/>
des hêrre dort ze fuoze stuont:<br/>
ich wæn dem was gevelle kuont.<br/>
Dô ersach mîn hêr Gâwân<br/>
daz geflohten was der plân,<br/>
die friunde in der vînde schar:<br/>
er huob ouch sich mit poynder dar.<br/>
müelîch sîn was ze warten:<br/>
diu ors doch wênec sparten<br/>
Scherules unt die sîne:<br/>
Gâwân si brâht in pîne.<br/>
waz er dâ ritter nider stach,<br/>
und waz er starker sper zebrach!<br/>
der werden tavelrunder bote,<br/>
het er die kraft niht von gote,<br/>
sô wær dâ prîs für in gegert.<br/>
dô wart erklenget manec swert.<br/>
im wârn al ein beidiu her:<br/>
gein den was sîn hant ze wer;<br/>
die von Lîz und die von Gors.<br/>
von bêder sît er manec ors<br/>
gezogen brâhte schiere<br/>
zuo sînes wirts baniere.<br/>
er frâgte obs iemen wolte dâ:<br/>
der was dâ vil, die sprâchen jâ.<br/>
si wurden al gelîche<br/>
sîner geselleschefte rîche.
</p>
<p>
dô kom ein ritter her gevarn,<br/>
der ouch diu sper niht kunde sparn.<br/>
der burcgrâve von Bêâveis<br/>
und Gâwân der kurteis<br/>
kômen an ein ander,<br/>
daz der junge Lysavander<br/>
Hinderm orse ûf den bluomen lac,<br/>
wan er von tjost gevelles pflac.<br/>
daz ist mir durch den knappen leit,<br/>
ders änderen tages mit zühten reit<br/>
und Gâwân sagte mære,<br/>
wâ von diz komen wære.<br/>
der erbeizte über sîn hêrren nider.<br/>
Gâwânn erkante und gab im wider<br/>
daz ors daz dâ wart bejagt.<br/>
der knappe im neic, wart mir gesagt.
</p>
<p>
nu seht wâ Kardefablêt<br/>
selbe ûfem acker stêt<br/>
von einer tjost mit hurt erkant:<br/>
die zilte Meljacanzes hant.<br/>
dô zucten in die sîne enbor.<br/>
dâ wart dicke Jâmor<br/>
mit herten swertslegen geschrît.<br/>
dâ wart enge, und niht ze wît,<br/>
dâ hurte gein der hurte dranc.<br/>
manc helm in in diu ôren klanc.<br/>
Gâwân nam sîne geselleschaft:<br/>
do ergienc sîn poynder mit kraft,<br/>
mit sînes wirts baniere<br/>
beschutter harte schiere<br/>
von Jâmor den werden.<br/>
dô wart ûf die erden<br/>
ritter vil gevellet.<br/>
geloubetz, ob ir wellet:<br/>
geziuge sint mir gar verzagt,<br/>
wan als diu âventiure sagt.<br/>
Leh kuns de Muntâne<br/>
fuor gein Gâwâne.<br/>
dâ wart ein rîchiu tjost getân,<br/>
daz der starke Lahedumân<br/>
hinderm orse ûfm acker lac;<br/>
dar nâch er sicherheite pflac,<br/>
der stolze degen wert erkant:<br/>
diu ergienc in Gâwânes hant.
</p>
<p>
dô streit der herzoge Astor<br/>
den zingeln aller næhste vor:<br/>
da ergienc manc hurteclîcher strît.<br/>
dicke Nantes wart geschrît,<br/>
Artûss herzeichen.<br/>
die herten, niht die weichen,<br/>
was dâ manc ellender Berteneis,<br/>
unt die soldier von Destrigleis,<br/>
ûz Erekes lande;<br/>
der tât man dâ bekande.<br/>
ir pflac duc de Lanverunz.<br/>
ouch möhte Poydiconjunz<br/>
die Berteneis hân ledec lân:<br/>
sô wart ez dâ von in getân.<br/>
si wâren Artûse<br/>
zer muntâne Clûse<br/>
ab gevangen, dâ man strîten sach:<br/>
in eime sturme daz geschach.<br/>
si schrîten Nantes nâch ir siten<br/>
hie od swâ si strîtes biten:<br/>
daz was ir krîe unde ir art.<br/>
etslîcher truoc vil grâwen bart.<br/>
Ouch het ieslîch Bertûn<br/>
durch bekantnisse ein gampilûn<br/>
eintwedr ûf helm odr ûf den schilt<br/>
nâch Ilinôtes wâpne gezilt:<br/>
daz was Artûs werder suon.<br/>
waz mohte Gâwân dô tuon,<br/>
ern siufzete, do er diu wâpen sach,<br/>
wande im sîn herze jâmers jach.<br/>
sîn œheimes sunes tôt<br/>
brâht Gâwânn in jâmers nôt.<br/>
erekande wol der wâpen schîn:<br/>
dô liefen über diu ougen sîn.<br/>
er liez die von Bertâne<br/>
sus tûren ûf dem plâne:<br/>
er wolde mit in strîten niht,<br/>
als man noch friwentschefte giht.
</p>
<p>
er reit gein Meljanzes her.<br/>
dâ wârn die burgær ze wer,<br/>
daz mans in danken mohte;<br/>
wan daz in doch niht tohte<br/>
daz velt gein überkraft ze behaben:<br/>
si wârn entwichen geime graben.<br/>
den burgærn manege tjost dâ bôt<br/>
ein ritter allenthalben rôt:<br/>
der hiez der ungenante,<br/>
wande in niemen dâ bekante.
</p>
<p>
ich sagz iu als ichz hân vernomn.<br/>
er was zuo Meljanze komn<br/>
dâ vor ame dritten tage.<br/>
des kômn die burgære in klage:<br/>
Meljanze er helfe sich bewac.<br/>
der erwarb ouch im von Semblidac<br/>
zwelf knappen, die sîn nâmen war<br/>
an der tjoste und an der poynder schar:<br/>
swaz sper gebieten moht ir hant,<br/>
diu wurden gar von im verswant.<br/>
sîn tjoste wârn mit hurte hel,<br/>
wand er den künec Schirnîel<br/>
und sînen bruoder dâ vienc.<br/>
dennoch dâ mêr von im ergienc.<br/>
sicherheit er niht erliez<br/>
den herzogen Marangliez.<br/>
die wârn des ortes herte.<br/>
ir volc sich dennoch werte.<br/>
Meljanz der künec dâ selbe streit:<br/>
swem er lieb od herzeleit<br/>
hete getân, die muosen jehn<br/>
daz selten mêre wære geschehn<br/>
von deheinem alsô jungen man,<br/>
als ez dâ von im wart getân.<br/>
sîn hant vil vester schilde kloup:<br/>
waz starker sper vor im zestoup,<br/>
dâ sich poynder in den poynder slôz!<br/>
sîn jungez herze was sô grôz<br/>
daz er strîtes muose gern:<br/>
des enmoht in niemen dâ gewern<br/>
volleclîch ( daz was ein nôt),<br/>
unz er Gâwân tjostieren bôt.
</p>
<p>
Gâwân ze sînen knappen nam<br/>
der zwelf sper einz von Angram,<br/>
als erz erwarp zem Plymizœl.<br/>
Meljanzes krî was Barbygœl,<br/>
diu werde houptstat in Lîz.<br/>
Gâwân nam sîner tjoste vlîz:<br/>
dô lêrte Meljanzen pîn<br/>
von Oraste Gentesîn<br/>
der starke rœrîne schaft,<br/>
durch den schilt in dem arme gehaft.<br/>
ein rîchiu tjost dâ geschach:<br/>
Gâwân in flügelingen stach,<br/>
unde enzwei sîn hindern satelbogn,<br/>
daz die held für unbetrogn<br/>
hindern orsen stuonden.<br/>
dô tâten se als si kuonden,<br/>
mit den swerten tûren.<br/>
dâ wære zwein gebûren<br/>
gedroschen mêr denne genuoc.<br/>
iewedr des andern garbe truoc:<br/>
stuckoht die wurden hin geslagn.<br/>
Meljanz ein sper ouch muose tragn,<br/>
daz stacte dem helde durch den arm:<br/>
bluotec sweiz im machte warm.<br/>
dô zuct in mîn hêr Gâwân<br/>
in Brevigariezer barbigân<br/>
unt twanc in sicherheite:<br/>
der was er im bereite.<br/>
wære der junge man niht wunt,<br/>
dane wær nie man sô gâhes kunt<br/>
daz er im wurde undertân:<br/>
man müese'in langer hân erlân.<br/>
Lyppaut der fürste, des landes wirt,<br/>
sîn manlîch ellen niht verbirt.<br/>
gein dem streit der künec von Gors.<br/>
dâ muosen beidiu liute unt ors<br/>
von geschütze lîden pîne,<br/>
dâ die Kahetîne<br/>
unt die sarjant von Semblydac<br/>
ieslîcher sîner künste pflac:<br/>
turkople kunden wenken.<br/>
die burgær muosen denken,<br/>
waz vînde von ir letzen schiet.<br/>
si heten sarjande ad piet:<br/>
ir zingel wâren sô behuot<br/>
als dâ man noch daz beste tuot.<br/>
swelch wert man dâ den lîp verlôs,<br/>
Obîen zorn unsanfte er kôs,<br/>
wande ir tumbiu lôsheit<br/>
vil liute brâht in arbeit.<br/>
wes enkalt der fürste Lyppaut?<br/>
sîn hêrre der alte künec Schaut<br/>
hetes in erlâzen gar.<br/>
do begunde müeden ouch diu schar:
</p>
<p>
dennoch streit vaste Meljacanz.<br/>
op sîn schilt wære ganz?<br/>
des enwas niht hende breit belibn:<br/>
dô het in verr hin dan getribn<br/>
der herzoge Kardefablêt.<br/>
der turnei al stille stêt<br/>
ûf einem blüemînen plân.<br/>
dô kom ouch mîn hêr Gâwân.<br/>
Des kom Meljacanz in nôt,<br/>
daz im der werde Lanzilôt<br/>
nie sô vaste zuo getrat,<br/>
do er von der swertbrücke pfat<br/>
kom und dâ nâch mit im streit.<br/>
im was gevancnusse leit,<br/>
die frou Ginovêr dolte,<br/>
dier dâ mit strîte holte.
</p>
<p>
dô punierte Lôtes suon.<br/>
waz mohte Meljacanz nu tuon,<br/>
ern tribe ochz ors mit sporen dar?<br/>
vil liute nam der tjoste war.<br/>
wer dâ hinderm orse læge?<br/>
den der von Norwæge<br/>
gevellet hete ûf de ouwe.<br/>
manc ritter unde frouwe<br/>
dise tjost ersâhen,<br/>
die Gâwân prîses jâhen.<br/>
den frowen ez guot ze sehne was<br/>
her nider von dem palas.<br/>
Meljacanz wart getretet,<br/>
durch sîn kursît gewetet<br/>
maneg ors daz sît nie gruose enbeiz:<br/>
ez reis ûf in der bluotec sweiz.<br/>
da ergienc der orse schelmetac,<br/>
dar nâch den gîren ir bejac.<br/>
dô nam der herzoge Astor<br/>
Meljacanzen den von Jâmor:<br/>
der was vil nâch gevangen.<br/>
der turney was ergangen.<br/>
Wer dâ nâch prîse wol rite<br/>
und nâch der wîbe lône strite?<br/>
ine möht ir niht erkennen.<br/>
solt ich se iu alle nennen,<br/>
ich wurde ein unmüezec man.<br/>
inrehalp wart ez dâ guot getân<br/>
durch die jungen Obilôt,<br/>
und ûzerhalb ein ritter rôt,<br/>
die zwêne behielten dâ den prîs,<br/>
für si niemen keinen wîs.
</p>
<p>
dô des ûzern hers gast<br/>
innen wart daz im gebrast<br/>
dienstdankes von dem meister sîn<br/>
(der was gevangen hin în),<br/>
er reit da er sîne knappen sach.<br/>
ze sîn gevangen er dô sprach<br/>
«ir hêrren gâbt mir sicherheit.<br/>
mir ist hie widervaren leit,<br/>
gevangen ist der künec von Lîz:<br/>
nu kêret allen iwern flîz,<br/>
ober ledec müge sîn,<br/>
mager sô vil geniezen mîn,»<br/>
sprach er zem künec von Avendroyn<br/>
unt ze Schirnîel von Lyrivoyn<br/>
unt zem herzogen Marangliez.<br/>
mit spæher glübde er si liez<br/>
von im rîten in die stat:<br/>
Meljanzen er si lœsen bat,<br/>
oder daz si erwurben im den grâl.<br/>
sine kunden im ze keinem mâl<br/>
Niht gesagen wâ der was,<br/>
wan sîn pflæge ein künec hiez Anfortas.
</p>
<p>
dô diu rede von in geschach,<br/>
der rôte ritter aber sprach<br/>
«ob mîner bete niht ergêt,<br/>
sô vart dâ Pelrapeire stêt.<br/>
bringt der küngîn iwer sicherheit,<br/>
und sagt ir, der durch si dâ streit<br/>
mit Kingrûne und mit Clâmidê,<br/>
dem sî nu nâch dem grâle wê,<br/>
unt doch wider nâch ir minne.<br/>
nâch bêden i'emer sinne.<br/>
nu sagt ir sus, ich sant iuch dar.<br/>
ir helde, daz iuch got bewar.»
</p>
<p>
mit urloube se riten în.<br/>
dô sprach ouch er zen knappen sîn<br/>
«wir sîn gewinnes unverzagt.<br/>
nemt swaz hie orse sî bejagt.<br/>
wan einz lât mir an dirre stunt:<br/>
ir seht wolz mîn ist sêre wunt.»<br/>
dô sprâchen die knappen guot<br/>
«hêr, iwer genâd daz ir uns tuot<br/>
iwer helfe sô grœzlîche.<br/>
wir sîn nu immer rîche.»<br/>
er welt im einz ûf sîne vart,<br/>
mit den kurzen ôren Inglîart,<br/>
daz dort von Gâwâne gienc,<br/>
innen des er Meljanzen vienc.<br/>
dâ holtz des rôten ritters hant:<br/>
des wart verdürkelt etslîch rant.<br/>
Mit urloub tet er dankêre.<br/>
fünfzehn ors oder mêre<br/>
liez er in âne wunden.<br/>
die knappen danken kunden.<br/>
si bâten in belîben vil:<br/>
fürbaz gestôzen was sîn zil.<br/>
dô kêrte der gehiure<br/>
dâ grôz gemach was tiure:<br/>
ern suochte niht wan strîten.<br/>
ich wæn bî sînen zîten<br/>
ie dechein man sô vil gestreit.<br/>
daz ûzer her al zogende reit
</p>
<p>
ze herbergen durch gemach.<br/>
dort inne der fürste Lyppaut sprach,<br/>
und vrâgte wiez dâ wære komn:<br/>
wander hête vernomn,<br/>
Meljanz wære gevangen.<br/>
daz was im liebe ergangen:<br/>
ez kom im sît ze trôste.<br/>
Gâwân den ermel lôste<br/>
âne zerren vonme schilte<br/>
(sînen prîs er hôher zilte):<br/>
den gap er Clauditten:<br/>
an dem orte und ouch dâ mitten<br/>
was er durchstochen und durchslagn:<br/>
er hiez in Obilôte tragen.<br/>
dô wart der magede freude grôz.<br/>
ir arm was blanc unde blôz:<br/>
dar über hefte sin dô sân.<br/>
si sprach «wer hât mir dâ getân?»<br/>
Immer swenn si für ir swester gienc,<br/>
diu disen schimpf mit zorn enpfienc.
</p>
<p>
den rittern dâ was ruowe nôt,<br/>
wande in grôz müede daz gebôt.<br/>
Scherules nam Gâwân<br/>
unt den grâven Lahedumân.<br/>
dennoch mêr ritter er dâ vant,<br/>
die Gâwân mit sîner hant<br/>
des tages ûf dem velde vienc,<br/>
dâ manec grôziu hurte ergienc.<br/>
dô sazte se ritterlîche<br/>
der burcgrâve rîche.<br/>
er und al sîn müediu schar<br/>
stuonden vor dem künege gar,<br/>
unze Meljanz enbeiz:<br/>
guoter handelunge er sich dâ vleiz.
</p>
<p>
des dûhte Gâwân ze vil:<br/>
«obez der künec erlouben wil,<br/>
hêr wirt, sô sult ir sitzen,»<br/>
sprach Gâwân mit witzen:<br/>
sîn zuht in dar zuo jagte.<br/>
der wirt die bete versagte:<br/>
er sprach «mîn hêrre ist skünges man.<br/>
disen dienst het er getân,<br/>
ob den künec des gezæme<br/>
daz er sînen dienst næme.<br/>
mîn hêr durch zuht sîn niht ensiht:<br/>
wand ern hât sîner hulde niht.<br/>
gesament die friuntschaft iemer got,<br/>
sô leist wir alle sîn gebot.»<br/>
Dô sprach der junge Meljanz<br/>
«iwer zuht was ie sô ganz,<br/>
die wîle daz ich wonte hie,<br/>
daz iwer rât mich nie verlie.<br/>
het ich iu baz gevolget dô,<br/>
sô sæhe man mich hiute frô.<br/>
nu helft mir, grâve Scherules,<br/>
wande ich iu wol getrûwe des,<br/>
um mînen hêrrn der mich hie hât,<br/>
(si hœrnt wol bêde iwern rât)<br/>
und Lyppaut, der ander vater mîn,<br/>
der tuo sîn zuht nu gein mir schîn.<br/>
sîner hulde het ich niht verlorn,<br/>
wold es sîn tohter hân enborn.<br/>
diu prüevete gein mir tôren schimpf:<br/>
daz was unfrouwenlîch gelimpf.»
</p>
<p>
dô sprach der werde Gâwân<br/>
«hie wirt ein suone getân,<br/>
die niemen scheidet wan der tôt.»<br/>
dô kômen, die der ritter rôt<br/>
hin ûz hete gevangen,<br/>
ûf für den künec gegangen:<br/>
die sageten wiez dâ wære komn.<br/>
dô Gâwân hête vernomn<br/>
sîniu wâpen, der mit in dâ streit,<br/>
und wem si gâben sicherheit,<br/>
und dô sim sagten umben grâl,<br/>
dô dâhter des, daz Parzivâl<br/>
diss mæres wære ein urhap.<br/>
sîn nîgen er gein himel gap,<br/>
Daz got ir strîtes gegenniet<br/>
des tages von ein ander schiet.<br/>
des was ir helendiu zuht ein pfant,<br/>
daz ir neweder wart genant.<br/>
sine erkande ouch niemen dâ:<br/>
daz tet man aber anderswâ.
</p>
<p>
zuo Meljanz sprach Scherules<br/>
«hêrre, muoz i'uch biten des,<br/>
sô ruochet mînen hêrren sehn.<br/>
swes friunt dâ bêdenthalben jehn,<br/>
des sult ir gerne volgen,<br/>
unt sît im niht erbolgen.»<br/>
daz dûhte se guot über al.<br/>
dô fuorens ûf des küneges sal,<br/>
daz inner her von der stat:<br/>
des fürsten marschalc si des bat.<br/>
dô nam mîn hêr Gâwân<br/>
den grâven Lahedumân<br/>
und ander sîne gevangen<br/>
(die kômn dar zuo gegangen):<br/>
er bat si geben sicherheit,<br/>
die er des tages ab in erstreit,<br/>
Scherulese sîme wirt.<br/>
männeglîch nu niht verbirt,<br/>
sine füern, als dâ gelobet was,<br/>
ze Bêârosche ûfen palas.<br/>
Meljanze gap diu burcgrâvîn<br/>
rîchiu kleider unde ein rîselîn,<br/>
da'r sînen wunden arm în hienc,<br/>
dâ Gâwâns tjoste durch gienc.<br/>
Gâwân bî Scherulese enbôt<br/>
sîner frouwen Obilôt,<br/>
daz er si gerne wolde sehn<br/>
und ouch mit wârheite jehn<br/>
sînes lîbes undertân,<br/>
und er wolt ouch ir urloup hân.<br/>
«und sagt, ich lâze irn künec hie:<br/>
bit si sich bedenken wie<br/>
daz sin alsô behalte<br/>
daz prîs ir fuore walte.»
</p>
<p>
dise rede hôrte Meljanz.<br/>
er sprach «Obilôt wirt kranz<br/>
aller wîplîchen güete.<br/>
daz senft mir mîn gemüete,<br/>
ob ich ir sicherheit muoz gebn,<br/>
daz ich ir frides hie sol lebn.»<br/>
«ir sult si dâ für hân erkant,<br/>
iuch envienc hie niemen wan ir hant:»<br/>
sus sprach der werde Gâwân<br/>
«mînen prîs sol si al eine hân.»
</p>
<p>
Scherules kom für geriten.<br/>
nune was ze hove niht vermiten,<br/>
dane wære magt man unde wîp<br/>
in solher wæte ieslîches lîp,<br/>
daz man kranker armer wât<br/>
des tages dâ hete lîhten rât.<br/>
mit Meljanz ze hove reit<br/>
al die dort ûze ir sicherheit<br/>
ze pfande heten lâzen.<br/>
dort elliu vieriu sâzen,<br/>
Lyppaut, sîn wîp und sîniu kint.<br/>
ûf giengen die dâ komen sint.
</p>
<p>
der wirt gein sîme hêrren spranc:<br/>
ûf dem palase was grôz gedranc,<br/>
dâ ern vînt und die friunde enpfienc.<br/>
Meljanz bî Gâwâne gienc.<br/>
«kund ez iu niht versmâhen,<br/>
mit kusse iuch wolt enpfâhen<br/>
iwer altiu friwendîn:<br/>
ich mein mîn wîp, die herzogîn.»<br/>
Meljanz antwurt dem wirte sân<br/>
«ich wil gern ir kus mit gruoze hân,<br/>
zweier frouwen diech hie sihe:<br/>
der dritten ich niht suone gihe.»<br/>
des weinten die eltern dô:<br/>
Obilôt was vaste vrô.
</p>
<p>
der künec mit kusse enpfangen wart,<br/>
unt zwên ander künege âne bart:<br/>
als tet der herzog Marangliez.<br/>
Gâwânn man kuss ouch niht erliez,<br/>
und daz er næm sîn frouwen dar.<br/>
er dructez kint wol gevar<br/>
als ein tockn an sîne brust:<br/>
des twang in friwentlîch gelust.<br/>
hin ze Meljanze er sprach<br/>
«iwer hant mir sicherheite jach:<br/>
der sît nu ledec, und gebt si her.<br/>
aller mîner freuden wer<br/>
sitzet an dem arme mîn:<br/>
ir gevangen sult ir sîn.»<br/>
Meljanz durch daz dar nâher gienc.<br/>
diu magt Gâwânn zuo zir gevienc:<br/>
Obilôt doch sicherheit geschach,<br/>
da ez manc werder ritter sach.<br/>
«hêr künec, nu habt ir missetân,<br/>
sol mîn ritter sîn ein koufman,<br/>
des mich mîn swester vil an streit,<br/>
daz ir im gâbet sicherheit.»<br/>
sus sprach diu maget Obilôt:<br/>
Meljanze si dâ nâch gebôt<br/>
daz er sicherheit verjæhe,<br/>
diu in ir hant geschæhe,<br/>
ir swester Obîen.<br/>
«zeiner âmîen<br/>
sult ir si hân durch ritters prîs:<br/>
zeim hêrren und zeim âmîs<br/>
sol si iuch immer gerne hân.<br/>
ine wils iuch dwederhalp erlân.»
</p>
<p>
got ûz ir jungen munde sprach:<br/>
ir bete bêdenthalp geschach.<br/>
dâ meistert frou minne<br/>
mit ir krefteclîchem sinne,<br/>
und herzenlîchiu triuwe,<br/>
der zweier liebe al niuwe.<br/>
Obîen hant fürn mantel sleif,<br/>
dâ si Meljanzes arm begreif:<br/>
al weinde kust ir rôter munt<br/>
dâ der was von der tjoste wunt.<br/>
manc zaher im den arm begôz,<br/>
der von ir liehten ougen vlôz.<br/>
Wer macht si vor der diet sô balt?<br/>
daz tet diu minne junc unt alt.<br/>
Lyppaut dô sînen willen sach,<br/>
wande im sô liebe nie geschach.<br/>
sît got der êrn in niht erliez,<br/>
sîn tohter er dô frouwe hiez.
</p>
<p>
wie diu hôchzît ergienc,<br/>
des vrâgt den der dâ gâbe enpfienc:<br/>
und war dô männeglîch rite,<br/>
er hete gemach odr er strite,<br/>
des mag ich niht ein ende hân.<br/>
man sagte mir daz Gâwân<br/>
urloup nam ûf dem palas,<br/>
dar er durch urloup komen was.<br/>
Obilôt des weinde vil:<br/>
si sprach «nu füert mich mit iu hin.»<br/>
dô wart der jungen süezen magt<br/>
diu bete von Gâwâne versagt:<br/>
ir muoters kûm von im gebrach.<br/>
urloup er dô zin allen sprach.<br/>
Lyppaut im diens bôt genuoc,<br/>
wand er im holdez herze truoc.<br/>
Scherules, sîn stolzer wirt,<br/>
mit al den sînen niht verbirt,<br/>
ern rîte ûz mit dem degene balt.<br/>
Gâwâns strâze ûf einen walt<br/>
gienc: dar sander weideman<br/>
und spîse verre mit im dan.<br/>
urloup nam der werde helt:<br/>
Gâwân gein kumber was verselt.<br/>
<h2>Buch VIII</h2>
</p>
<p>
bî rôtem wâpen unrekant,<br/>
des prîs man in die hœhe bant.
</p>
<p>
Gâwân het êre unde heil,<br/>
ieweders volleclîchen teil:<br/>
nu nâht och sînes kampfes zît.<br/>
der walt was lanc unde wît,<br/>
dâ durch er muose strîchen,<br/>
wolder kampfes niht entwîchen:<br/>
âne schulde er was derzuo erkorn.<br/>
nu was ouch Inglîart verlorn,<br/>
sîn ors mit kurzen ôren:<br/>
in Tabronit von Môren<br/>
wart nie bezzer ors ersprenget.<br/>
nu wart der walt gemenget,<br/>
hie ein schache, dort ein velt,<br/>
etslîchz sô breit daz ein gezelt<br/>
vil kûme drûffe stüende.<br/>
mit sehn gewan er küende<br/>
erbûwens lands, hiez Ascalûn.<br/>
dâ frâgter gegen Schanpfanzûn<br/>
swaz im volkes widerfuor.<br/>
hôch gebirge und manec muor,<br/>
des het er vil durchstrichen dar.<br/>
dô nam er einer bürge war:<br/>
âvoy diu gap vil werden glast:<br/>
dâ kêrte gegen des landes gast.<br/>
Nu hœrt von âventiure sagen,<br/>
und helfet mir dar under klagen<br/>
Gâwâns grôzen kumber.<br/>
mîn wîser und mîn tumber,<br/>
die tuonz durch ir gesellekeit<br/>
und lâzen in mit mir [sîn] leit.<br/>
ôwê nu solt ich swîgen.<br/>
nein, lât fürbaz sîgen<br/>
der etswenne gelücke neic<br/>
und nu gein ungemache seic.
</p>
<p>
disiu burc was gehêret sô,<br/>
daz Enêas Kartâgô<br/>
nie sô hêrrenlîche vant,<br/>
dâ froun Dîdôn tôt was minnen pfant.<br/>
waz si palase pflæge,<br/>
und wie vil dâ türne læge?<br/>
ir hete Acratôn genuoc,<br/>
diu âne Babylône ie truoc<br/>
ame grif die grœsten wîte<br/>
nâch heiden worte strîte.<br/>
si was alumbe wol sô hôch,<br/>
unt dâ si gein dem mer gezôch:<br/>
decheinen sturm si widersaz,<br/>
noch grôzen ungefüegen haz.
</p>
<p>
dervor lac raste breit ein plân:<br/>
dar über reit hêr Gâwân.<br/>
fünf hundert ritter oder mêr<br/>
(ob den alln was einer hêr)<br/>
die kômen im dâ widerriten<br/>
in liehten kleidern wol gesniten.<br/>
Als mir d'âventiur sagete,<br/>
ir vederspil dâ jagete<br/>
den kranch od swaz vor in dâ vlôch.<br/>
ein râvît von Spâne hôch<br/>
reit der künec Vergulaht.<br/>
sîn blic was tac wol bî der naht.<br/>
sîn geslähte sante Mazadân<br/>
für den berc ze Fâmorgân:<br/>
sîn art was von der feien.<br/>
in dûhte er sæhe den meien<br/>
in rehter zît von bluomen gar,<br/>
swer nam des küneges varwe war.<br/>
Gâwânen des bedûhte,<br/>
do der künec sô gein im lûhte,<br/>
ez wære der ander Parzivâl,<br/>
unt daz er Gahmuretes mâl<br/>
hete alsô diz mære weiz,<br/>
dô der reit în ze Kanvoleiz.
</p>
<p>
ein reiger tet durch fluht entwîch<br/>
in einen muorigen tîch:<br/>
den brâhten valken dar gehurt.<br/>
der künec suochte unrehten furt,<br/>
in valken hilfe wart er naz:<br/>
sîn ors verlôs er umbe daz<br/>
dar zuo al diu kleider sîn<br/>
(doch schiet er valken von ir pîn):<br/>
daz nâmn die valkenære.<br/>
op daz ir reht iht wære?<br/>
ez was ir reht, si soltenz hân:<br/>
man muose och si bî rehte lân.<br/>
Ein ander ors man im dô lêch:<br/>
des sînen er sich gar verzêch.<br/>
man hienc ouch ander kleit an in:<br/>
jenz was der valkenære gewin.
</p>
<p>
hie kom Gâwân zuo geriten.<br/>
âvoy nu wart dâ niht vermiten,<br/>
erne wurde baz enpfangen<br/>
dan ze Karidœl wære ergangen<br/>
Ereckes enpfâhen,<br/>
dô er begunde nâhen<br/>
Artûs nâch sîme strîte,<br/>
unt dô frou Enîte<br/>
sîner freude was ein condewier,<br/>
sît im Maliclisier<br/>
daz twerc sîn vel unsanfte brach<br/>
mit der geisel da'z Gynovêr sach,<br/>
unt dô ze Tulmeyn ein strît<br/>
ergienc in dem kreize wît<br/>
umben spärwære.<br/>
Idêr fil Noyt der mære<br/>
im sîne sicherheit dâ bôt:<br/>
er muose'im bieten für den tôt.
</p>
<p>
die rede lât sîn, und hœrtz och hie:<br/>
ich wæne sô vriescht ir nie<br/>
werdern antpfanc noch gruoz.<br/>
ôwê des wirt unsanfte buoz<br/>
des werden Lôtes kinde.<br/>
rât irz, ich erwinde<br/>
unt sag iu fürbaz niht mêre.<br/>
durch trûren tuon ich widerkêre.<br/>
Doch vernemt durch iwer güete,<br/>
wie ein lûter gemüete<br/>
fremder valsch gefrumte trüebe.<br/>
ob ich iu fürbaz üebe<br/>
diz mære mit rehter sage,<br/>
sô kumt irs mit mir in klage.
</p>
<p>
dô sprach der künec Vergulaht<br/>
«hêrre, ich hân mich des bedâht,<br/>
ir sult rîten dort hin în.<br/>
magez mit iweren hulden sîn,<br/>
ich priche iu nu gesellekeit.<br/>
ist ab iu mîn fürbaz rîten leit,<br/>
ich lâz swaz ich ze schaffen hân.»<br/>
dô sprach der werde Gâwân<br/>
«hêr, swaz ir gebietet,<br/>
billîche ir iuch des nietet:<br/>
daz ist och âne mînen zorn<br/>
mit guotem willen gar verkorn.»
</p>
<p>
dô sprach der künec von Ascalûn<br/>
«hêrre, ir seht wol Schamfanzûn.<br/>
dâ ist mîn swester ûf, ein magt:<br/>
swaz munt von schœne hât gesagt,<br/>
des hât si volleclîchen teil.<br/>
welt irz iu prüeven für ein heil,<br/>
deiswâr sô muoz si sich bewegen<br/>
daz se iwer unz an mich sol pflegen.<br/>
ich kum iu schierre denn ich sol:<br/>
ouch erbeit ir mîn vil wol,<br/>
gesehet ir die swester mîn:<br/>
irn ruocht, wolt ich noch lenger sîn.»<br/>
«Ich sihe iuch gern, als tuon ich sie.<br/>
doch hânt mich grôze frouwen ie<br/>
ir werden handelunge erlân.»<br/>
sus sprach der stolze Gâwân.<br/>
der künec sande ein ritter dar,<br/>
und enbôt der magt daz si sîn war<br/>
sô næm daz langiu wîle<br/>
in diuhte ein kurziu île.<br/>
Gâwân fuor dar der künec gebôt.<br/>
welt ir, noch swîg ich grôzer nôt.
</p>
<p>
nein, ich wilz iu fürbaz sagen.<br/>
strâze und ein pfärt begunde tragen<br/>
Gâwân gein der porte<br/>
an des palas orte.<br/>
swer bûwes ie begunde,<br/>
baz denne ich sprechen kunde<br/>
von dises bûwes veste.<br/>
dâ lac ein burc, diu beste<br/>
diu ie genant wart ertstift:<br/>
unmâzen wît was ir begrift.<br/>
der bürge lop sul wir hie lân,<br/>
wande ich iu vil ze sagen hân<br/>
von des küneges swester, einer magt.<br/>
hie ist von bûwe vil gesagt:<br/>
die prüeve ich rehte als ich sol.<br/>
was si schœn, daz stuont ir wol:<br/>
unt hete si dar zuo rehten muot,<br/>
daz was gein werdekeit ir guot;<br/>
sô daz ir site und ir sin<br/>
was gelîch der marcgrâvin,<br/>
Diu dicke vonme Heitstein<br/>
über al die marke schein.<br/>
wol im derz heinlîche an ir<br/>
sol prüeven! des geloubet mir,<br/>
der vindet kurzewîle dâ<br/>
bezzer denne anderswâ.<br/>
ich mac des von frouwen jehn<br/>
als mir diu ougen kunnen spehn.<br/>
swar ich rede kêr ze guote,<br/>
diu bedarf wol zühte huote.<br/>
nu hœr dise âventiure<br/>
der getriwe unt der gehiure:<br/>
ich enruoche umb d'ungetriuwen.<br/>
mit dürkelen riuwen<br/>
hânt se alle ir sælekeit verlorn:<br/>
des muoz ir sêle lîden zorn.
</p>
<p>
ûf den hof dort für den palas reit<br/>
Gâwân gein der gesellekeit,<br/>
als in der künec sande,<br/>
der sich selben an im schande.<br/>
ein ritter, der in brâhte dar,<br/>
in fuorte dâ saz wol gevar<br/>
Antikonîe de künegin.<br/>
sol wîplich êre sîn gewin,<br/>
des koufes het si vil gepflegn<br/>
und alles valsches sich bewegn:<br/>
dâ mite ir kiusche prîs erwarp.<br/>
ôwê daz sô fruo erstarp<br/>
von Veldeke der wîse man!<br/>
der kunde se baz gelobet hân.<br/>
Dô Gâwân die magt ersach,<br/>
der bote gienc nâher unde sprach<br/>
al daz der künec werben hiez.<br/>
diu künegin dô niht enliez,<br/>
sine spræche «hêr, gêt nâher mir.<br/>
mîner zühte meister daz sît ir:<br/>
nu gebietet unde lêret.<br/>
wirt iu kurzewîle gemêret,<br/>
daz muoz an iwerm gebote sîn.<br/>
sît daz iuch der bruoder mîn<br/>
mir bevolhen hât sô wol,<br/>
ich küsse iuch, ob ich küssen sol.<br/>
nu gebiet nâch iweren mâzen<br/>
mîn tuon odr mîn lâzen.»
</p>
<p>
mit grôzer zuht sî vor im stuont.<br/>
Gâwân sprach «frouwe, iwer muont<br/>
ist sô küssenlîch getân,<br/>
ich sol iweren kus mit gruoze hân.»<br/>
ir munt was heiz, dick unde rôt,<br/>
dar an Gâwân den sînen bôt.<br/>
da ergienc ein kus ungastlîch.<br/>
zuo der meide zühte rîch<br/>
saz der wol geborne gast.<br/>
süezer rede in niht gebrast<br/>
bêdenthalp mit triuwen.<br/>
si kunden wol geniuwen,<br/>
er sîne bete, si ir versagen.<br/>
daz begunder herzenlîchen klagen:<br/>
ouch bat er si genâden vil.<br/>
diu magt sprach als i'u sagen wil.<br/>
«Hêrre, sît ir anders kluoc,<br/>
sô mages dunken iuch genuoc.<br/>
ich erbiutz iu durch mîns bruoder bete,<br/>
daz ez Ampflîse Gamurete<br/>
mînem œheim nie baz erbôt;<br/>
âne bî ligen. mîn triwe ein lôt<br/>
an dem orte fürbaz wæge,<br/>
der uns wegens ze rehte pflæge:<br/>
und enweiz doch, hêrre, wer ir sît;<br/>
doch ir an sô kurzer zît<br/>
welt mîne minne hân.»<br/>
dô sprach der werde Gâwân<br/>
«mich lêret mîner künde sin,<br/>
ich sage iu, frouwe, daz ich pin<br/>
mîner basen bruoder suon.<br/>
welt ir mir genâde tuon,<br/>
daz enlât niht durch mînen art:<br/>
derst gein iwerm sô bewart,<br/>
daz si bêde al glîche stênt<br/>
unt in rehter mâze gênt.»
</p>
<p>
ein magt begunde in schenken,<br/>
dar nâch schier von in wenken.<br/>
mêr frowen dennoch dâ sâzen,<br/>
die och des niht vergâzen,<br/>
si giengn und schuofen umb ir pflege.<br/>
ouch was der ritter von dem wege,<br/>
der in dar brâhte.<br/>
Gâwân des gedâhte,<br/>
dô si alle von im kômen ûz,<br/>
daz dicke den grôzen strûz<br/>
væhet ein vil kranker ar.<br/>
er greif ir undern mantel dar:<br/>
Ich wæne, er ruort irz hüffelîn.<br/>
des wart gemêret sîn pîn.<br/>
von der liebe alsölhe nôt gewan<br/>
beidiu magt und ouch der man,<br/>
daz dâ nâch was ein dinc geschehen,<br/>
hetenz übel ougen niht ersehen.<br/>
des willn si bêde wârn bereit:<br/>
nu seht, dô nâht ir herzeleit.<br/>
dô gienc zer tür în aldâ<br/>
ein ritter blanc: wand er was grâ.<br/>
in wâfenheiz er nante<br/>
Gâwânen, do ern erkante.<br/>
dâ bî er dicke lûte schrei<br/>
«ôwê unde heiâ hei<br/>
mîns hêrren den ir sluoget,<br/>
daz iuch des niht genuoget,<br/>
irn nôtzogt och sîn tohter hie.»<br/>
dem wâfenheiz man volget ie:<br/>
der selbe site aldâ geschach.<br/>
Gâwân zer juncfrouwen sprach<br/>
«frowe, nu gebet iweren rât:<br/>
unser dwederz niht vil wer hie hât.»<br/>
er sprach «wan het ich doch mîn swert!»<br/>
dô sprach diu juncfrouwe wert<br/>
«wir sulen ze wer uns ziehen,<br/>
ûf jenen turn dort fliehen,<br/>
der bî mîner kemenâten stêt.<br/>
genædeclîchez lîhte ergêt.»<br/>
Hie der ritter, dort der koufman,<br/>
diu juncfrouwe erhôrte sân<br/>
den bovel komen ûz der stat.<br/>
mit Gâwân si geim turne trat.<br/>
ir friunt muost kumber lîden.<br/>
si bat siz dicke mîden:<br/>
ir kradem unde ir dôz was sô<br/>
daz ez ir keiner marcte dô.
</p>
<p>
durch strît si drungen gein der tür:<br/>
Gâwân stuont ze wer derfür.<br/>
ir în gên er bewarte:<br/>
ein rigel dern turn besparte,<br/>
den zucter ûz der mûre.<br/>
sîn arge nâchgebûre<br/>
entwichn im dicke mit ir schar.<br/>
diu künegin lief her unt dar,<br/>
ob ûf dem turn iht wær ze wer<br/>
gein disem ungetriwen her.<br/>
dô vant diu maget reine<br/>
ein schâchzabelgesteine,<br/>
unt ein bret, wol erleit, wît:<br/>
daz brâht si Gâwâne in den strît.<br/>
an eim îsenînem ringez hienc,<br/>
dâ mit ez Gâwân enpfienc.<br/>
ûf disen vierecken schilt<br/>
was schâchzabels vil gespilt:<br/>
der wart im sêr zerhouwen.<br/>
nu hœrt och von der frouwen.
</p>
<p>
ez wære künec oder roch,<br/>
daz warf si gein den vînden doch:<br/>
ez was grôz und swære.<br/>
man sagt von ir diu mære,<br/>
Swen dâ erreichte ir wurfes swanc,<br/>
der strûchte âne sînen danc.<br/>
diu küneginne rîche<br/>
streit dâ ritterlîche,<br/>
bî Gâwân si werlîche schein,<br/>
daz diu koufwîp ze Tolenstein<br/>
an der vasnaht nie baz gestriten:<br/>
wan si tuontz von gampelsiten<br/>
unde müent ân nôt ir lîp.<br/>
swâ harnaschrâmec wirt ein wîp,<br/>
diu hât ir rehts vergezzen,<br/>
sol man ir kiusche mezzen,<br/>
sine tuoz dan durch ir triuwe.<br/>
Antikonîen riuwe<br/>
wart ze Schanfanzûn erzeiget<br/>
unt ir hôher muot geneiget.<br/>
in strît si sêre weinde:<br/>
wol si daz bescheinde,<br/>
daz friwentlîch liebe ist stæte.<br/>
waz Gâwân dô tæte?
</p>
<p>
swenne im diu muoze geschach,<br/>
daz er die maget reht ersach;<br/>
ir munt, ir ougen, unde ir nasen.<br/>
baz geschict an spizze hasen,<br/>
ich wæne den gesâht ir nie,<br/>
dan si was dort unde hie,<br/>
zwischen der hüffe unde ir brust.<br/>
minne gerende gelust<br/>
kunde ir lîp vil wol gereizen.<br/>
irn gesâht nie âmeizen,<br/>
Diu bezzers gelenkes pflac,<br/>
dan si was dâ der gürtel lac.<br/>
daz gap ir gesellen<br/>
Gâwâne manlîch ellen.<br/>
si tûrte mit im in der nôt.<br/>
sîn benantez gîsel was der tôt,<br/>
und anders kein gedinge.<br/>
Gâwânen wac vil ringe<br/>
vînde haz, swenn er die magt erkôs;<br/>
dâ von ir vil den lîp verlôs.
</p>
<p>
dô kom der künec Vergulaht.<br/>
der sach die strîteclîchen maht<br/>
gegen Gâwâne kriegen.<br/>
ich enwolt iuch denne triegen,<br/>
sone mag i'n niht beschœnen,<br/>
ern well sich selben hœnen<br/>
an sînem werden gaste.<br/>
der stuont ze wer al vaste:<br/>
dô tet der wirt selbe schîn,<br/>
daz mich riwet Gandîn<br/>
der künec von Anschouwe,<br/>
daz ein sô werdiu frouwe<br/>
sîn tohter, ie den sun gebar,<br/>
der mit ungetriwer schar<br/>
sîn volc bat sêre strîten.<br/>
Gâwân muose bîten<br/>
unze der künec gewâpent wart:<br/>
er huop sich selbe an strîtes vart.<br/>
Gâwân dô muose entwîchen,<br/>
doch unlasterlîchen:<br/>
Unders turnes tür er wart getân.<br/>
nu seht, dô kom der selbe man,<br/>
der in kampflîche an ê sprach:<br/>
vor Artûse daz geschach.<br/>
der lantgrâve Kyngrimursel<br/>
gram durch swarten unt durch vel,<br/>
durch Gâwâns nôt sîn hende er want:<br/>
wan des was sîn triwe pfant,<br/>
daz er dâ solte haben vride,<br/>
ezen wær daz eines mannes lide<br/>
in in kampfe twungen.<br/>
die alten unt die jungen<br/>
treib er vonme turne wider:<br/>
den hiez der künec brechen nider.
</p>
<p>
Kyngrimursel dô sprach<br/>
hin ûf da er Gâwânen sach<br/>
«helt, gib mir vride zuo dir dar în.<br/>
ich wil geselleclîchen pîn<br/>
mit dir hân in dirre nôt.<br/>
mich muoz der künec slahen tôt,<br/>
odr ich behalde dir dîn lebn.»<br/>
Gâwân den vride begunde gebn:<br/>
der lantgrâve spranc zuo zim dar.<br/>
des zwîvelte diu ûzer schar<br/>
(er was ouch burcgrâve aldâ):<br/>
si wæren junc oder grâ,<br/>
die blûgten an ir strîte.<br/>
Gâwân spranc an die wîte,<br/>
als tet ouch Kyngrimursel:<br/>
gein elln si bêde wâren snel.
</p>
<p>
Der künec mant die sîne.<br/>
«wie lange sulen wir pîne<br/>
von disen zwein mannen pflegen?<br/>
mîns vetern sun hât sich bewegen,<br/>
er wil erneren disen man,<br/>
der mir den schaden hât getân,<br/>
den er billîcher ræche,<br/>
ob im ellens niht gebræche.»
</p>
<p>
genuoge, dens ir triwe jach,<br/>
kurn einen der zem künege sprach<br/>
«hêrre, müeze wirz iu sagn,<br/>
der lantgrâve ist unerslagn<br/>
hie von manger hende.<br/>
got iuch an site wende,<br/>
die man iu vervâhe baz.<br/>
werltlîch prîs iu sînen haz<br/>
teilt, erslaht ir iwern gast:<br/>
ir ladet ûf iuch der schanden last.<br/>
sô ist der ander iwer mâc,<br/>
in des geleite ir disen bâc<br/>
hebt. daz sult ir lâzen:<br/>
ir sît dervon verwâzen.<br/>
nu gebt uns einen vride her,<br/>
die wîl daz dirre tac gewer:<br/>
der vride sî och dise naht.<br/>
wes ir iuch drumbe habt bedâht,<br/>
daz stêt dannoch ziwerre hant,<br/>
ir sît geprîset odr geschant.<br/>
Mîn frouwe Antikonîe,<br/>
vor valscheit diu vrîe,<br/>
dort al weinde bî im  stêt.<br/>
ob iu daz niht ze herzen gêt,<br/>
sît iuch pêde ein muoter truoc,<br/>
so gedenket, hêrre, ob ir sît kluoc,<br/>
ir sandet in der magede her:<br/>
wær niemen sîns geleites wer,<br/>
er solt iedoch durch si genesen.»<br/>
der künec liez einen vride wesen,<br/>
unz er sich baz bespræche<br/>
wier sînen vater ræche.<br/>
unschuldec was hêr Gâwân:<br/>
ez hete ein ander man getân,<br/>
wande der stolze Ehcunat<br/>
ein lanzen durch in lêrte pfat,<br/>
do er Jofreyden fîz Ydœl<br/>
fuorte gegen Barbigœl,<br/>
den er bî Gâwâne vienc.<br/>
durch den disiu nôt ergienc.
</p>
<p>
dô der vride wart getân,<br/>
daz volc huop sich von strîte sân,<br/>
manneglich zen herbergen sîn.<br/>
Antikonîe de künegîn<br/>
ir vetern sun vast umbevienc:<br/>
manc kus an sînen munt ergienc,<br/>
daz er Gâwânen het ernert<br/>
und sich selben untât erwert.<br/>
si sprach «du bist mîns vetern suon:<br/>
du kundst durch niemen missetuon.»<br/>
Welt ir hœrn, ich tuon iu kunt<br/>
wâ von ê sprach mîn munt<br/>
daz lûtr gemüete trüebe wart.<br/>
gunêrt sî diu strîtes vart,<br/>
die ze Schampfanzûn tet Vergulaht:<br/>
wan daz was im niht geslaht<br/>
von vater noch von muoter.<br/>
der junge man vil guoter<br/>
von schame leit vil grôzen pîn,<br/>
dô sîn swester diu künegîn<br/>
in begunde vêhen:<br/>
man hôrt in sêre vlêhen.
</p>
<p>
dô sprach diu juncfrouwe wert<br/>
«hêr Vergulaht, trüege ichz swert<br/>
und wær von gotes gebot ein man,<br/>
daz ich schildes ambet solde hân,<br/>
iwer strîten wær hie gar verzagt.<br/>
dô was ich âne wer ein magt,<br/>
wan daz ich truoc doch einen schilt,<br/>
ûf den ist werdekeit gezilt:<br/>
des wâpen sol ich nennen,<br/>
ob ir ruochet diu bekennen.<br/>
guot gebærde und kiuscher site,<br/>
den zwein wont vil stæte mite.<br/>
den bôt ich für den ritter mîn,<br/>
den ir mir sandet dâ her în:<br/>
anders schermes het ich niht.<br/>
swâ man iuch nu bî wandel siht,<br/>
ir habt doch an mir missetân,<br/>
ob wîplîch prîs sîn reht sol hân.<br/>
Ich hôrt ie sagen, swa ez sô gezôch<br/>
daz man gein wîbes scherme vlôch,<br/>
dâ solt ellenthaftez jagen<br/>
an sîme strîte gar verzagen,<br/>
op dâ wære manlîch zuht.<br/>
hêr Vergulaht, iurs gastes vluht,<br/>
dier gein mir tet für den tôt,<br/>
lêrt iwern prîs noch lasters nôt.»<br/>
Kingrimursel dô sprach<br/>
«hêrre, ûf iwern trôst geschach<br/>
daz ich hêrn Gâwân<br/>
ûf dem Plimizœles plân<br/>
gap vride her in iwer lant.<br/>
iwer sicherheit was pfant,<br/>
ob in sîn ellen trüege her,<br/>
daz ich des für iuch wurde wer,<br/>
in bestüend hie niht wan einec man.<br/>
hêr, dâ bin ich bekrenket an.<br/>
hie sehen mîne genôze zuo:<br/>
diz laster ist uns gar ze fruo.<br/>
kunnet ir niht fürsten schônen,<br/>
wir krenken ouch die krônen.<br/>
sol man iuch bî zühten sehn,<br/>
sô muoz des iwer zuht verjehn<br/>
daz sippe reicht ab iu an mich.<br/>
wær daz ein kebeslîcher slich<br/>
mînhalp, swâ uns diu wirt gezilt,<br/>
ir hetet iuch gâhs gein mir bevilt:<br/>
wande ich pin ein ritter doch,<br/>
an dem nie valsch wart funden noch:<br/>
Ouch sol mîn prîs erwerben<br/>
daz ichs âne müeze ersterben;<br/>
des ich vil wol getrûwe gote:<br/>
des sî mîn sælde gein im bote.<br/>
ouch swâ diz mære wirt vernomen,<br/>
Artûs swester sun sî komen<br/>
in mîme geleite ûf Schanpfanzûn,<br/>
Franzoys od Bertûn,<br/>
Provenzâle od Burgunjoys,<br/>
Galiciâne unt die von Punturtoys,<br/>
erhœrent die Gâwânes nôt,<br/>
hân ich prîs, derst denne tôt.<br/>
mir frümt sîn angestlîcher strît<br/>
vil engez lop, mîn laster wît.<br/>
daz sol mir freude swenden<br/>
und mich ûf êren pfenden.»
</p>
<p>
dô disiu rede was getân,<br/>
dô stuont dâ einer sküneges man,<br/>
der was geheizen Liddamus.<br/>
Kyôt in selbe nennet sus.<br/>
Kyôt la schantiure hiez,<br/>
den sîn kunst des niht erliez,<br/>
er ensunge und spræche sô<br/>
dês noch genuoge werdent frô.<br/>
Kyôt ist ein Provenzâl,<br/>
der dise âventiur von Parzivâl<br/>
heidensch geschriben sach.<br/>
swaz er en franzoys dâ von gesprach,<br/>
bin ich niht der witze laz,<br/>
dez sage ich tiuschen fürbaz.<br/>
Dô sprach der fürste Liddamus<br/>
«waz solt der in mîns hêrren hûs,<br/>
der im sînen vater sluoc<br/>
und daz laster im so nâhe truoc?<br/>
ist mîn hêrre wert bekant,<br/>
daz richt alhie sîn selbes hant.<br/>
sô gelt ein tôt den andern tôt.<br/>
ich wæne gelîche sîn die nôt.»
</p>
<p>
nu seht ir wie Gâwân dô stuont:<br/>
alrêst was im grôz angest kuont.
</p>
<p>
dô sprach Kingrimursel<br/>
«swer mit der drô wær sô snel,<br/>
der solt och gâhen in den strît.<br/>
ir habt gedrenge oder wît,<br/>
man mac sich iwer lîhte erwern.<br/>
hêr Liddamus, vil wol ernern<br/>
trûwe ich vor iu disen man:<br/>
swaz iu der hete getân,<br/>
ir liezetz ungerochen.<br/>
ir habt iuch gar versprochen.<br/>
man sol iu wol gelouben<br/>
daz iuch nie mannes ougen<br/>
gesâhn ze vorderst dâ man streit:<br/>
iu was ie strîten wol sô leit<br/>
daz ir der fluht begundet.<br/>
dennoch ir mêr wol kundet:<br/>
swâ man ie gein strîte dranc,<br/>
dâ tæt ir wîbes widerwanc.<br/>
swelch künec sich læt an iwern rât,<br/>
vil twerhes dem diu krône stât.<br/>
Dâ wær von mînen handen<br/>
in kreize bestanden<br/>
Gâwân der ellenthafte degen:<br/>
des het ich mich gein im bewegen,<br/>
daz der kampf wære alhie getân,<br/>
wolt es mîn hêrre gestatet hân.<br/>
der treit mit sünden mînen haz:<br/>
ich trûwte im ander dinge baz.<br/>
hêr Gâwân, lobt mir her für wâr<br/>
daz ir von hiute über ein jâr<br/>
mir ze gegenrede stêt<br/>
in kampfe, ob ez sô hie ergêt<br/>
daz iu mîn hêrre læt dez lebn:<br/>
dâ wirt iu kampf von mir gegebn.<br/>
ich sprach iuch an zem Plimizœl:<br/>
nu sî der kampf ze Barbigœl<br/>
vor dem künc Meljanze.<br/>
der sorgen zeime kranze<br/>
trag ich unz ûf daz teidinc<br/>
daz ich gein iu kum in den rinc:<br/>
dâ sol mir sorge tuon bekant<br/>
iwer manlîchiu hant.»
</p>
<p>
Gâwân der ellens rîche<br/>
bôt gezogenlîche<br/>
nâch dirre bete sicherheit.<br/>
dô was mit rede aldâ bereit<br/>
der herzoge Liddamus<br/>
begunde ouch sîner rede alsus<br/>
mit spæhlîchen worten,<br/>
aldâ siz alle hôrten.<br/>
Er sprach: wand im was sprechens zît:<br/>
«swâ ich kum zuome strît,<br/>
hân ich dâ vehtens pflihte<br/>
ode fluht mit ungeschihte,<br/>
bin ich verzagetlîche ein zage,<br/>
ode ob ich prîs aldâ bejage,<br/>
hêr lantgrâve, des danket ir<br/>
als irz geprüeven kunnt an mir.<br/>
enpfâhe ichs nimmer iweren solt,<br/>
ich pin iedoch mir selben holt.»
</p>
<p>
sus sprach der rîche Liddamus.<br/>
«welt irz sîn hêr Turnus,<br/>
sô lât mich sîn hêr Tranzes,<br/>
und strâft mich ob ir wizzet wes,<br/>
unde enhebt iuch niht ze grôze.<br/>
ob ir fürsten mînre genôze<br/>
der edelste und der hœhste birt,<br/>
ich pin ouch [landes] hêrre und landes wirt<br/>
ich hân in Galicîâ<br/>
beidiu her unde dâ<br/>
mange burc reht unz an Vedrûn.<br/>
swaz ir unt ieslîch Bertûn<br/>
mir dâ ze schaden meget getuon,<br/>
ine geflœhe nimmer vor iu huon.
</p>
<p>
her ist von Bertâne komn<br/>
gein dem ir kampf hât genomn:<br/>
nu rechet hêrren unt den mâc.<br/>
mich sol vermîden iwer bâc.<br/>
iwern vetern (ir wârt sîn man),<br/>
swer dem sîn leben an gewan,<br/>
Dâ rechetz. ich entet im niht:<br/>
ich wæne mirs och iemen giht.<br/>
iwern vetern sol ich wol verklagn:<br/>
sîn sun die krôn nâch im sol tragn:<br/>
derst mir ze hêrren hôch genuoc.<br/>
diu küngîn Flûrdâmûrs in truoc:<br/>
sîn vater was Kingrisîn,<br/>
sîn an der künec Gandîn.<br/>
ich wil iuch baz bescheiden des,<br/>
Gahmuret und Gâlôes<br/>
sîn œheime wâren.<br/>
ine wolt sîn gerne vâren,<br/>
ich möht mit êrn von sîner hant<br/>
mit vanen enpfâhen mîn lant.
</p>
<p>
swer vehten welle, der tuo daz.<br/>
bin ich gein dem strîte laz,<br/>
ich vreische iedoch diu mære wol.<br/>
swer prîs ime strîte hol,<br/>
des danken im diu stolzen wîp.<br/>
ich wil durch niemen mînen lîp<br/>
verleiten in ze scharpfen pîn.<br/>
waz Wolfhartes solt ich sîn?<br/>
mirst in den strît der wec vergrabt,<br/>
gein vehten diu gir verhabt.<br/>
wurdet ir mirs nimmer holt,<br/>
ich tæte ê als Rûmolt,<br/>
der künec Gunthere riet,<br/>
do er von Wormz gein Hiunen schiet:<br/>
er bat in lange sniten bæn<br/>
und inme kezzel umbe dræn.»<br/>
Der lantgrâve ellens rîche<br/>
sprach «ir redet dem glîche<br/>
als manger weiz an iu für wâr<br/>
iwer zît unt iwer jâr.<br/>
ir rât mir dar ich wolt iedoch,<br/>
unt sprecht, ir tæt als riet ein koch<br/>
den küenen Nibelungen,<br/>
die sich unbetwungen<br/>
ûz huoben dâ man an in rach<br/>
daz Sîvride dâ vor geschach.<br/>
mich muoz hêr Gâwân slahen tôt,<br/>
odr ich gelêre in râche nôt.»<br/>
«des volge ich,» sprach Liddamus.<br/>
«wan swaz sîn œheim Artûs<br/>
hât, unt die von Indîâ,<br/>
der mirz hie gæbe als siz hânt dâ,<br/>
der mirz ledeclîche bræhte,<br/>
ich liezez ê daz ich væhte.<br/>
nu behaldet prîs des man iu giht.<br/>
Segramors enbin ich niht,<br/>
den man durch vehten binden muoz:<br/>
ich erwirbe sus wol küneges gruoz.<br/>
Sibche nie swert erzôch,<br/>
er was ie bî [den] dâ man vlôch:<br/>
doch muose man in vlêhen,<br/>
grôz gebe und starkiu lêhen<br/>
enpfienger von Ermrîche genuoc:<br/>
nie swert er doch durch helm gesluoc.<br/>
mir wirt verschert nimmer vel<br/>
durch iuch, hêr Kyngrimursel:<br/>
Des hân ich mich gein iu bedâht.»<br/>
dô sprach der künec Vergulaht<br/>
«swîget iwerr wehselmære.<br/>
ez ist mir von iu bêden swære,<br/>
daz ir der worte sît sô vrî.<br/>
ich pin iu alze nâhen bî<br/>
ze sus getânem gebrehte:<br/>
ez stêt mir noch iu niht rehte.»
</p>
<p>
diz was ûf dem palas,<br/>
aldâ sîn swester komen was.<br/>
bî ir stuont hêr Gâwân<br/>
und manec ander werder man.<br/>
der künec sprach zer swester sîn<br/>
«nu nim den gesellen dîn<br/>
und ouch den lantgrâven zuo dir.<br/>
die mir guotes günn, die gên mit mir,<br/>
und rât mirz wægest was ich tuo.»<br/>
si sprach «dâ lege dîn triwe zuo.»
</p>
<p>
nu gêt der künec an sînen rât.<br/>
diu küneginne genomen hât<br/>
ir vetern sun unt ir gast:<br/>
dez dritte was der sorgen last.<br/>
ân alle missewende<br/>
nam si Gâwânn mit ir hende<br/>
unt fuort in dâ si wolte wesn.<br/>
si sprach zim «wært ir niht genesn,<br/>
des heten schaden elliu lant.»<br/>
an der küneginne hant<br/>
gienc des werden Lôtes suon:<br/>
er mohtz och dô vil gerne tuon.<br/>
In die kemenâten sân<br/>
gienc diu küngîn unt die zwêne man:<br/>
vor den andern bleip si lære:<br/>
des pflâgen kamerære.<br/>
wan clâriu juncfröwelîn,<br/>
der muose vil dort inne sîn.<br/>
diu künegin mit zühten pflac<br/>
Gâwâns, der ir ze herzen lac.<br/>
dâ was der lantgrâve mite:<br/>
der schiet si ninder von dem site.<br/>
doch sorgte vil diu werde magt<br/>
umb Gâwâns lîp, wart mir gesagt.<br/>
sus wærn die zwên dâ inne<br/>
bî der küneginne,<br/>
unz daz der tac liez sînen strît.<br/>
diu naht kom: dô was ezzens zît.<br/>
môraz, wîn, lûtertranc,<br/>
brâhten juncfrowen dâ mitten kranc,<br/>
und ander guote spîse,<br/>
fasân, pardrîse,<br/>
guote vische und blankiu wastel.<br/>
Gâwân und Kyngrimursel<br/>
wâren komn ûz grôzer nôt.<br/>
sît ez diu künegin gebôt,<br/>
si âzen als si solten,<br/>
unt ander dies iht wolten.<br/>
Antikonîe in selbe sneit:<br/>
daz was durch zuht in bêden leit.<br/>
swaz man dâ kniender schenken sach,<br/>
ir deheim diu hosennestel brach:<br/>
Ez wâren meide, als von der zît,<br/>
den man diu besten jâr noch gît.<br/>
ich pin des unerværet,<br/>
heten si geschæret<br/>
als ein valke sîn gevidere:<br/>
dâ rede ich niht widere.
</p>
<p>
nu hœrt, ê sich der rât geschiet,<br/>
waz man des landes künege riet.<br/>
die wîsen heter zim genomn:<br/>
an sînen rât die wâren komn.<br/>
etslîcher sînen willen sprach,<br/>
als im sîn bester sin verjach.<br/>
dô mâzen siz an manege stat:<br/>
der künec sîn rede och hœren bat.
</p>
<p>
er sprach «ez wart mit mir gestriten.<br/>
ich kom durch âventiure geriten<br/>
inz fôrest Læhtamrîs.<br/>
ein ritter alze hôhen prîs<br/>
in dirre wochen an mir sach,<br/>
wand er mich flügelingen stach<br/>
hinderz ors al sunder twâl,<br/>
er twanc mich des daz ich den grâl<br/>
gelobte im zerwerben.<br/>
solt ich nu drumbe ersterben,<br/>
sô muoz ich leisten sicherheit<br/>
die sîn hant an mir erstreit.<br/>
dâ râtet umbe: des ist nôt.<br/>
mîn bester schilt was für den tôt<br/>
daz ich dar um bôt mîne hant,<br/>
als iu mit rede ist hie bekant.<br/>
Er ist manheit und ellens hêr.<br/>
der helt gebôt mir dennoch mêr<br/>
daz ich ân arge liste<br/>
inre jâres vriste,<br/>
ob ichs grâls erwurbe niht,<br/>
daz ich ir kœme, der man giht<br/>
der krôn ze Pelrapeire<br/>
(ir vater hiez Tampenteire);<br/>
swenne si mîn ouge an sæhe,<br/>
daz ich sicherheit ir jæhe.<br/>
er enbôt ir, ob si dæhte an in,<br/>
daz wære an freuden sîn gewin,<br/>
und er wærez der si lôste ê<br/>
von dem künege Clâmidê.»<br/>
dô si die rede erhôrten sus,<br/>
dô sprach aber Liddamus<br/>
«mit dirre hêrrn urloube ich nuo<br/>
spriche: och râten si derzuo.<br/>
swes iuch dort twanc der eine man,<br/>
des sî hie pfant hêr Gâwân:<br/>
der vederslagt ûf iweren klobn.<br/>
bitt in iu vor uns allen lobn<br/>
daz er iu den grâl gewinne.<br/>
lât in mit guoter minne<br/>
von iu hinnen rîten<br/>
und nâch dem grâle strîten.<br/>
die scham wir alle müesen klagn,<br/>
wurd er in iwerem hûs erslagn.<br/>
nu vergebt im sîne schulde<br/>
durch iwerre swester hulde.<br/>
Er hât hie'rliten grôze nôt<br/>
und muoz nu kêren in den tôt.<br/>
swaz erden hât umbslagenz mer,<br/>
dane gelac nie hûs sô wol ze wer<br/>
als Munsalvæsche: swâ diu stêt,<br/>
von strîte rûher wec dar gêt.<br/>
bî sîme gemach in hînte lât:<br/>
morgen sag man im den rât.»<br/>
des volgten al die râtgeben.<br/>
sus behielt hêr Gâwân dâ sîn leben.
</p>
<p>
man pflac des heldes unverzagt<br/>
des nahts aldâ, wart mir gesagt,<br/>
daz harte guot was sîn gemach.<br/>
dô man den mitten morgen sach<br/>
unt dô man messe gesanc,<br/>
ûf dem palase was grôz gedranc<br/>
von bovel unt von werder diet.<br/>
der künec tet als man im riet,<br/>
er hiez Gâwânen bringen:<br/>
den wolter nihtes twingen,<br/>
wan als ir selbe hât gehôrt.<br/>
nu seht wâ in brâhte dort<br/>
Antikonî diu wol gevar:<br/>
ir vetern sun kom mit ir dar,<br/>
unt andr genuoge des küneges man.<br/>
diu küngîn fuorte Gâwân<br/>
für den künec an ir hende.<br/>
ein schapel was ir gebende.<br/>
ir munt den bluomen nam ir prîs:<br/>
ûf dem schapele decheinen wîs<br/>
Stuont ninder keiniu alsô rôt.<br/>
swem si güetlîche ir küssen bôt,<br/>
des muose swenden sich der walt<br/>
mit manger tjost ungezalt.
</p>
<p>
mit lobe wir solden grüezen<br/>
die kiuschen unt die süezen<br/>
Antikonîen,<br/>
vor valscheit die vrîen.<br/>
wan si lebte in solhen siten,<br/>
daz ninder was underriten<br/>
ir prîs mit valschen worten.<br/>
al die ir prîs gehôrten,<br/>
ieslîch munt ir wunschte dô<br/>
daz ir prîs bestüende alsô<br/>
bewart vor valscher trüeben jehe.<br/>
lûter virrec als ein valkensehe<br/>
was balsemmæzec stæte an ir.<br/>
daz riet ir werdeclîchiu gir:<br/>
diu süeze sælden rîche<br/>
sprach gezogenlîche
</p>
<p>
«bruoder, hie bring ich den degen,<br/>
des du mich selbe hieze pflegen.<br/>
nu lâz in mîn geniezen:<br/>
des ensol dich niht verdriezen.<br/>
denke an brüederlîche triwe,<br/>
unde tuo daz âne riwe.<br/>
dir stêt manlîchiu triwe baz,<br/>
dan daz du dolst der werlde haz,<br/>
und mînen, kunde ich hazen:<br/>
den lêr mich gein dir mâzen.»<br/>
Dô sprach der werde süeze man<br/>
«daz tuon ich, swester, ob ich kan:<br/>
dar zuo gip selbe dînen rât.<br/>
dich dunket daz mir missetât<br/>
werdekeit habe underswungen,<br/>
von prîse mich gedrungen:<br/>
waz töht ich dan ze bruoder dir?<br/>
wan dienden alle krône mir,<br/>
der stüende ich ab durch dîn gebot:<br/>
dîn hazzen wær mîn hôhstiu nôt.<br/>
mirst unmære freude und êre,<br/>
niht wan nâch dîner lêre.<br/>
hêr Gâwân, ich wil iuch des biten:<br/>
ir kômt durch prîs dâ her geriten:<br/>
nu tuotz durch prîses hulde,<br/>
helft mir daz mîn schulde<br/>
mîn swestr ûf mich verkiese.<br/>
ê daz ich si verliese,<br/>
ich verkiuse ûf iuch mîn herzeleit,<br/>
welt ir mir geben sicherheit<br/>
daz ir mir werbet sunder twâl<br/>
mit guoten triwen umben grâl.»
</p>
<p>
dâ wart diu suone gendet<br/>
unt Gâwân gesendet<br/>
an dem selben mâle<br/>
durch strîten nâch dem grâle.<br/>
Kyngrimursel och verkôs<br/>
ûf den künec, der in dâ vor verlôs,<br/>
daz er im sîn geleite brach.<br/>
vor al den fürsten daz geschach;<br/>
Dâ ir swert wârn gehangen:<br/>
diu wârn in undergangen,<br/>
Gâwâns knappn, ans strîtes stunt,<br/>
daz ir decheinr was worden wunt:<br/>
ein gewaltec man von der stat,<br/>
der in vrides vor den andern bat,<br/>
der vienc se und leit se in prîsûn.<br/>
ez wær Franzeis od Bertûn,<br/>
starke knappn unt kleiniu kint,<br/>
von swelhen landen sie [komen] sint,<br/>
die brâhte man dô ledeclîchen<br/>
Gâwâne dem ellens rîchen.<br/>
dô in diu kint ersâhen,<br/>
dâ wart grôz umbevâhen.<br/>
ieslîchz sich weinende an in hienc:<br/>
daz weinn iedoch von liebe ergienc.
</p>
<p>
von Curnewâls mit im dâ was<br/>
cons Lîâz fîz Tînas.<br/>
ein edel kint wont im och bî,<br/>
duk Gandilûz, fîz Gurzgrî<br/>
der durch Schoydelakurt den lîp verlôs,<br/>
dâ manec frouwe ir jâmer kôs.<br/>
Lyâze was des kindes base.<br/>
sîn munt, sîn ougen unt sîn nase<br/>
was reht der minne kerne:<br/>
al diu werlt sah in gerne.<br/>
dar zuo sehs andriu kindelîn.<br/>
dise ahte junchêrren sîn<br/>
wârn gebürte des bewart,<br/>
elliu von edeler hôhen art.<br/>
Si wâren im durch sippe holt<br/>
unt dienden im ûf sînen solt.<br/>
werdekeit gap er ze lône,<br/>
unt pflac ir anders schône.
</p>
<p>
Gâwân sprach zen kindelîn<br/>
«wol iu, süezen mâge mîn!<br/>
mich dunket des, ir wolt mich klagn,<br/>
ob ich wære alhie erslagn.»<br/>
man moht in klage getrûwen wol:<br/>
si wârn halt sus in jâmers dol.<br/>
er sprach «mir was umb iuch vil leit.<br/>
wâ wârt ir dô man mit mir streit?»<br/>
sî sagtenz im, ir keiner louc.<br/>
«ein mûzersprinzelîn enpflouc<br/>
uns, dô ir bî der künegin<br/>
sâzt: dâ lief wir elliu hin.»<br/>
die dâ stuondn und sâzen,<br/>
die merkens niht vergâzen,<br/>
die prüeveten daz hêr Gâwân<br/>
wære ein manlîch höfsch man.<br/>
urloubes er dô gerte,<br/>
des in der künec gewerte,<br/>
unt daz volc al gemeine,<br/>
wan der lantgrâve al eine.<br/>
die zwêne nam diu künegîn,<br/>
unt Gâwâns junchêrrelîn:<br/>
si fuorte se dâ ir pflâgen<br/>
juncfrouwen âne bâgen.<br/>
dô nam ir wol mit zühten war<br/>
manc juncfrouwe wol gevar.<br/>
Dô Gâwân enbizzen was<br/>
(ich sage iu als Kyôt las),<br/>
durch herzenlîche triuwe<br/>
huop sich dâ grôziu riuwe.<br/>
er sprach zer küneginne<br/>
«frouwe, hân ich sinne<br/>
unt sol mir got den lîp bewaren,<br/>
sô muoz ich dienstlîchez varen<br/>
unt rîterlîch gemüete<br/>
iwer wîplîchen güete<br/>
ze dienste immer kêren.<br/>
wande iuch kan sælde lêren,<br/>
daz ir habt valsche an gesigt:<br/>
iwer prîs für alle prîse wigt.<br/>
gelücke iuch müeze sælden wern.<br/>
frowe, ich wil urloubes gern:<br/>
den gebt mir, unde lât mich varn.<br/>
iwer zuht müez iwern prîs bewarn.»
</p>
<p>
ir was sîn dan scheiden leit:<br/>
dô weinden durch gesellekeit<br/>
mit ir manc juncfrouwe clâr.<br/>
diu küngîn sprach ân allen vâr<br/>
«het ir mîn genozzen mêr,<br/>
mîn fröude wær gein sorgen hêr:<br/>
nu moht iur vride niht bezzer sîn.<br/>
des gloubt ab, swenne ir lîdet pîn,<br/>
ob iuch vertreit ritterschaft<br/>
in riwebære kumbers kraft,<br/>
sô wizzet, mîn hêr Gâwân,<br/>
des sol mîn herze pflihte hân<br/>
Ze flüste odr ze gewinne.»<br/>
diu edele küneginne<br/>
kuste den Gâwânes munt.<br/>
der wart an freuden ungesunt,<br/>
daz er sô gâhes von ir reit.<br/>
ich wæne, ez was in beiden leit.<br/>
sîn knappen heten sich bedâht,<br/>
daz sîniu ors wâren brâht<br/>
ûf den hof für den palas,<br/>
aldâ der linden schate was.<br/>
ouch wârn dem lantgrâven komn<br/>
sîn gesellen (sus hân ichz vernomn):<br/>
der reit mit im ûz für die stat.<br/>
Gâwân in zühteclîchen bat<br/>
daz er sich arbeite<br/>
unt sîn gezoc im leite<br/>
ze Bêârosch. «da ist Scherules:<br/>
den sulen si selbe biten des<br/>
geleites ze Dîanazdrûn.<br/>
dâ wonet etslîch Bertûn,<br/>
der se bringet an den hêrren mîn<br/>
oder an Ginovêrn die künegîn.»
</p>
<p>
daz lobt im Kyngrimursel:<br/>
urloup nam der degen snel.<br/>
Gringuljet wart gewâpent sân,<br/>
daz ors, und mîn hêr Gâwân.<br/>
er kust sîn mâg diu kindelîn<br/>
und ouch die werden knappen sîn.<br/>
nâch dem grâle im sicherheit gebôt:<br/>
er reit al ein gein wunders nôt.<br/>
<h2>Buch IX</h2>
</p>
<p>
mîn dringen soltu selten klagn:<br/>
ich wil dir nu von wunder sagn.»<br/>
jâ sît irz, frou âventiure?<br/>
wie vert der gehiure?<br/>
ich meine den werden Parzivâl,<br/>
den Cundrîe nâch dem grâl<br/>
mit unsüezen worten jagte,<br/>
dâ manec frouwe klagte<br/>
daz niht wendec wart sîn reise.<br/>
von Artûse dem Berteneise<br/>
huop er sich dô: wie vert er nuo?<br/>
den selben mæren grîfet zuo,<br/>
ober an freuden sî verzagt,<br/>
oder hât er hôhen prîs bejagt?<br/>
oder ob sîn ganziu werdekeit<br/>
sî beidiu lang unde breit,<br/>
oder ist si kurz oder smal?<br/>
nu prüevet uns die selben zal,<br/>
waz von sîn henden sî geschehen.<br/>
hât er Munsalvæsche sît gesehen,<br/>
unt den süezen Anfortas,<br/>
des herze dô vil siufzec was?<br/>
durch iwer güete gebt uns trôst,<br/>
op der von jâmer sî erlôst.<br/>
lât hœren uns diu mære,<br/>
ob Parzivâl dâ wære,<br/>
Beidiu iur hêrre und ouch der mîn.<br/>
nu erliuhtet mir die fuore sîn:<br/>
der süezen Herzeloyden barn,<br/>
wie hât Gahmurets sun gevarn,<br/>
sît er von Artûse reit?<br/>
ober liep od herzeleit<br/>
sît habe bezalt an strîte.<br/>
habt er sich an die wîte,<br/>
oder hât er sider sich verlegn?<br/>
sagt mir sîn site und al sîn pflegn.
</p>
<p>
nu tuot uns de âventiure bekant,<br/>
er habe erstrichen manec lant,<br/>
zors, unt in schiffen ûf dem wâc;<br/>
ez wære lantman oder mâc,<br/>
der tjoste poinder gein im maz,<br/>
daz der decheiner nie gesaz.<br/>
sus kan sîn wâge seigen<br/>
sîn selbes prîs ûf steigen<br/>
und d'andern lêren sîgen.<br/>
in mangen herten wîgen<br/>
hât er sich schumpfentiure erwert,<br/>
den lîp gein strît alsô gezert,<br/>
swer prîs zim wolte borgen,<br/>
der müesez tuon mit sorgen.<br/>
sîn swert, daz im Anfortas<br/>
gap dô er bîme grâle was,<br/>
brast sît dô er bestanden wart:<br/>
dô machtez ganz des brunnen art<br/>
bî Karnant, der dâ heizet Lac.<br/>
daz swert gehalf im prîss bejac.<br/>
Swerz niht geloubt, der sündet.<br/>
diu âventiure uns kündet<br/>
daz Parzivâl der degen balt<br/>
kom geriten ûf einen walt,<br/>
ine weiz ze welhen stunden;<br/>
aldâ sîn ougen funden<br/>
ein klôsen niwes bûwes stên,<br/>
dâ durch ein snellen brunnen gên:<br/>
einhalp si drüber was geworht.<br/>
der junge degen unervorht<br/>
reit durch âventiur suochen:<br/>
sîn wolte got dô ruochen.<br/>
er vant ein klôsnærinne,<br/>
diu durch die gotes minne<br/>
ir magetuom unt ir freude gap.<br/>
wîplîcher sorgen urhap<br/>
ûz ir herzen blüete alniuwe,<br/>
unt doch durch alte triuwe.<br/>
Schîânatulander<br/>
unt Sigûnen vander.<br/>
der helt lac dinne begraben tôt:<br/>
ir leben leit ûf dem sarke nôt.<br/>
Sigûne doschesse<br/>
hôrte selten messe:<br/>
ir leben was doch ein venje gar.<br/>
ir dicker munt heiz rôt gevar<br/>
was dô erblichen unde bleich,<br/>
sît werltlîch freude ir gar gesweich.<br/>
ez erleit nie magt sô hôhen pîn:<br/>
durch klage si muoz al eine sîn.<br/>
Durch minne diu an im erstarp,<br/>
daz si der fürste niht erwarp,<br/>
si minnete sînen tôten lîp.<br/>
ob si worden wær sîn wîp,<br/>
dâ hete sich frou Lûnete<br/>
gesûmet an sô gæher bete<br/>
als si riet ir selber frouwen.<br/>
man mac noch dicke schouwen<br/>
froun Lûneten rîten zuo<br/>
etslîchem râte gar ze fruo.<br/>
swelch wîp nu durch geselleschaft<br/>
verbirt, und durch ir zühte kraft,<br/>
pflihte an vremder minne,<br/>
als ich michs versinne,<br/>
læt siz bî ir mannes lebn,<br/>
dem wart an ir der wunsch gegebn.<br/>
kein beiten stêt ir alsô wol:<br/>
daz erziuge ich ob ich sol.<br/>
dar nâch tuo als siz lêre:<br/>
behelt si dennoch êre,<br/>
sine treit dehein sô liehten kranz,<br/>
gêt si durch freude an den tanz.
</p>
<p>
wes mizze ich freude gein der nôt<br/>
als Sigûn ir triwe gebôt?<br/>
daz möht ich gerne lâzen.<br/>
über ronen âne strâzen<br/>
Parzivâl fürz venster reit<br/>
alze nâhn: daz was im leit.<br/>
dô wolter vrâgen umben walt,<br/>
ode war sîn reise wære gezalt.<br/>
Er gerte der gegenrede aldâ:<br/>
«ist iemen dinne?» si sprach «jâ.»<br/>
do er hôrt deiz frouwen stimme was,<br/>
her dan ûf ungetretet gras<br/>
warf erz ors vil drâte.<br/>
ez dûht in alze spâte:<br/>
daz er niht was erbeizet ê,<br/>
diu selbe schame tet im wê.
</p>
<p>
er bant daz ors vil vaste<br/>
zeins gevallen ronen aste:<br/>
sînen dürkeln schilt hienc er ouch dran.<br/>
dô der kiusche vrävel man<br/>
durch zuht sîn swert von im gebant,<br/>
er gienc fürz venster zuo der want:<br/>
dâ wolter vrâgen mære.<br/>
diu klôs was freuden lære,<br/>
dar zuo aller schimpfe blôz:<br/>
er vant dâ niht wan jâmer grôz.<br/>
er gert ir anz venster dar.<br/>
diu juncfrouwe bleich gevar<br/>
mit zuht ûf von ir venje stuont.<br/>
dennoch was im hart unkuont<br/>
wer si wære od möhte sîn.<br/>
si truog ein hemde hærîn<br/>
under grâwem roc zenæhst ir hût.<br/>
grôz jâmer was ir sundertrût:<br/>
die het ir hôhen muot gelegt,<br/>
vonme herzen siufzens vil erwegt.
</p>
<p>
mit zuht diu magt zem venster gienc,<br/>
mit süezen worten sin enpfienc.<br/>
Si truoc ein salter in der hant:<br/>
Parzivâl der wîgant<br/>
ein kleinez vingerlîn dâ kôs,<br/>
daz si durch arbeit nie verlôs,<br/>
sine behieltz durch rehter minne rât.<br/>
dez steinlîn was ein grânât:<br/>
des blic gap ûz der vinster schîn<br/>
reht als ein ander gänsterlîn.<br/>
senlîch was ir gebende.<br/>
«dâ ûzen bî der wende,»<br/>
sprach si, «hêr, dâ stêt ein banc:<br/>
ruocht sitzen, lêrtz iuch iwer gedanc<br/>
unt ander unmuoze.<br/>
daz ich her ziwerem gruoze<br/>
bin komen, daz vergelt iu got:<br/>
der gilt getriulîch urbot.»
</p>
<p>
der helt ir râtes niht vergaz,<br/>
für daz venster er dô saz:<br/>
er bat ouch dinne sitzen sie.<br/>
si sprach «nu hân ich selten hie<br/>
gesezzen bî decheinem man.»<br/>
der helt si vrâgen began<br/>
umbe ir site und umb ir pflege,<br/>
«daz ir sô verre von dem wege<br/>
sitzt in dirre wilde.<br/>
ich hânz für unbilde,<br/>
frouwe, wes ir iuch begêt,<br/>
sît hie niht bûwes umb iuch stêt.»
</p>
<p>
Si sprach «dâ kumt mir vonme grâl<br/>
mîn spîs dâ her al sunder twâl.<br/>
Cundrîe la surziere<br/>
mir dannen bringet schiere<br/>
alle samztage naht<br/>
mîn spîs (des hât si sich bedâht),<br/>
die ich ganze wochen haben sol.»<br/>
si sprach «wær mir anders wol,<br/>
ich sorgete wênec umb die nar:<br/>
der bin ich bereitet gar.»
</p>
<p>
dô wânde Parzivâl, si lüge,<br/>
unt daz sin anders gerne trüge.<br/>
er sprach in schimpfe zir dar în<br/>
«durch wen tragt ir daz vingerlîn?<br/>
ich hôrt ie sagen mære,<br/>
klôsnærinne und klôsnære<br/>
die solten mîden âmûrschaft.»<br/>
si sprach «het iwer rede kraft,<br/>
ir wolt mich velschen gerne.<br/>
swenne ich nu valsch gelerne,<br/>
sô hebt mirn ûf, sît ir dâ bî.<br/>
ruochts got, ich pin vor valsche vrî:<br/>
ich enkan decheinen widersaz.»<br/>
si sprach «disen mähelschaz<br/>
trag ich durch einen lieben man,<br/>
des minne ich nie an mich gewan<br/>
mit menneschlîcher tæte:<br/>
magtuomlîchs herzen ræte<br/>
mir gein im râtent minne.»<br/>
si sprach «den hân ich hinne,<br/>
des kleinœt ich sider truoc,<br/>
sît Orilus tjost in sluoc.<br/>
Mîner jæmerlîchen zîte jâr<br/>
wil ich im minne gebn für wâr.<br/>
der rehten minne ich pin sîn wer,<br/>
wand er mit schilde und ouch mit sper<br/>
dâ nâch mit ritters handen warp,<br/>
unz er in mîme dienste erstarp.<br/>
magetuom ich ledeclîche hân:<br/>
er ist iedoch vor gote mîn man.<br/>
ob gedanke wurken sulen diu werc,<br/>
sô trag ich niender den geberc<br/>
der underswinge mir mîn ê.<br/>
mîme leben tet sîn sterben wê.<br/>
der rehten ê diz vingerlîn<br/>
für got sol mîn geleite sîn.<br/>
daz ist ob mîner triwe ein slôz,<br/>
vonme herzen mîner ougen vlôz.
</p>
<p>
ich pin hinne selbe ander:<br/>
Schîânatulander<br/>
ist daz eine, dez ander ich.»<br/>
Parzivâl verstuont dô sich<br/>
daz ez Sigûne wære:<br/>
ir kumber was im swære.<br/>
den helt dô wênec des verdrôz,<br/>
vonme hersenier dez houbet blôz<br/>
er macht ê daz er gein ir sprach.<br/>
diu juncfrouwe an im ersach<br/>
durch îsers râm vil liehtez vel:<br/>
do erkande si den degen snel.<br/>
si sprach «ir sîtz hêr Parzivâl.<br/>
sagt an, wie stêtz iu umben grâl?<br/>
Habt ir geprüevet noch sîn art?<br/>
oder wiest bewendet iwer vart?»
</p>
<p>
er sprach zer meide wol geborn<br/>
«dâ hân ich freude vil verlorn.<br/>
der grâl mir sorgen gît genuoc.<br/>
ich liez ein lant da ich krône truoc,<br/>
dar zuo dez minneclîchste wîp:<br/>
ûf erde nie sô schœner lîp<br/>
wart geborn von menneschlîcher fruht.<br/>
ich sen mich nâch ir kiuschen zuht,<br/>
nâch ir minne ich trûre vil;<br/>
und mêr nâch dem hôhen zil,<br/>
wie ich Munsalvæsche mege gesehn,<br/>
und den grâl: daz ist noch ungeschehn.<br/>
niftel Sigûn, du tuost gewalt,<br/>
sît du mîn kumber manecvalt<br/>
erkennest, daz du vêhest mich.»<br/>
diu maget sprach «al mîn gerich<br/>
sol ûf dich, neve, sîn verkorn.<br/>
du hâst doch freuden vil verlorn,<br/>
sît du lieze dich betrâgen<br/>
umb daz werdeclîche vrâgen,<br/>
unt dô der süeze Anfortas<br/>
dîn wirt unt dîn gelücke was.<br/>
dâ hete dir vrâgen wunsch bejagt:<br/>
nu muoz dîn freude sîn verzagt,<br/>
unt al dîn hôher muot erlemt.<br/>
dîn herze sorge hât gezemt,<br/>
diu dir vil wilde wære,<br/>
hetest dô gevrâgt der mære.»<br/>
«Ich warp als der den schaden hât,»<br/>
sprach er. «liebiu niftel, [gip mir] rât,<br/>
gedenke rehter sippe an mir,<br/>
und sage mir ouch, wie stêt ez dir?<br/>
ich solte trûrn umb dîne klage,<br/>
wan daz ich hœhern kumber trage<br/>
danne ie man getrüege.<br/>
mîn nôt ist zungefüege.»
</p>
<p>
si sprach «nu helfe dir des hant,<br/>
dem aller kumber ist bekant;<br/>
ob dir sô wol gelinge,<br/>
daz dich ein slâ dar bringe,<br/>
aldâ du Munsalvæsche sihst,<br/>
dâ du mir dîner freuden gihst.<br/>
Cundrîe la surziere reit<br/>
vil niulîch hinnen: mir ist leit<br/>
daz ich niht vrâgte ob si dar<br/>
wolte kêrn ode anderswar.<br/>
immer swenn si kumt, ir mûl dort stêt,<br/>
dâ der brunne ûzem velse gêt.<br/>
ich rât daz du ir rîtes nâch:<br/>
ir ist lîhte vor dir niht sô gâch,<br/>
dune mügest si schiere hân erriten.»<br/>
dane wart niht langer dô gebiten,<br/>
urloup nam der helt aldâ:<br/>
dô kêrter ûf die niwen slâ.<br/>
Cundrîen mûl die reise gienc,<br/>
daz ungeverte im undervienc<br/>
eine slâ dier het erkorn.<br/>
sus wart aber der grâl verlorn.<br/>
Al sîner vröude er dô vergaz.<br/>
ich wæne er het gevrâget baz,<br/>
wær er ze Munsalvæsche komn,<br/>
denne als ir ê hât vernomn.
</p>
<p>
nu lât in rîten: war sol er?<br/>
dort gein im kom geriten her<br/>
ein man: dem was daz houbet blôz,<br/>
sîn wâpenroc von koste grôz,<br/>
dar underz harnasch blanc gevar:<br/>
ânz houbt was er gewâpent gar.<br/>
gein Parzivâle er vaste reit:<br/>
dô sprach er «hêrre, mir ist leit<br/>
daz ir mîns hêrren walt sus pant.<br/>
ir wert schiere drumbe ermant<br/>
dâ von sich iwer gemüete sent.<br/>
Munsalvæsche ist niht gewent<br/>
daz iemen ir sô nâhe rite,<br/>
ezn wær der angestlîche strite,<br/>
ode der alsolhen wandel bôt<br/>
als man vor dem walde heizet tôt.»
</p>
<p>
einen helm er in der hende<br/>
fuorte, des gebende<br/>
wâren snüere sîdîn,<br/>
unt eine scharpfe glævîn,<br/>
dar inne al niwe was der schaft.<br/>
der helt bant mit zornes kraft<br/>
den helm ûfz houbet ebene.<br/>
ez enstuont in niht vergebene<br/>
an den selben zîten<br/>
sîn dröun und ouch sîn strîten:<br/>
Iedoch bereit er sich zer tjost.<br/>
Parzivâl mit solher kost<br/>
het ouch sper vil verzert:<br/>
er dâhte «ich wære unernert,<br/>
rit ich über diss mannes sât:<br/>
wie wurde denn sîns zornes rât?<br/>
nu trite ich hie den wilden varm.<br/>
mirn geswîchen hende, ieweder arm,<br/>
ich gibe für mîne reise ein pfant,<br/>
daz ninder bindet mich sîn hant.»<br/>
daz wart ze bêder sît getân,<br/>
diu ors in den walap verlân,<br/>
mit sporn getriben und ouch gefurt<br/>
vast ûf der rabbîne hurt:<br/>
ir enweders tjost dâ misseriet.<br/>
manger tjost ein gegenniet<br/>
was Parzivâles hôhiu brust:<br/>
den lêrte kunst unt sîn gelust<br/>
daz sîn tjost als eben fuor<br/>
reht in den stric der helmsnuor.<br/>
er traf in dâ man hæht den schilt,<br/>
sô man ritterschefte spilt;<br/>
daz von Munsalvæsche der templeis<br/>
von dem orse in eine halden reis,<br/>
sô verr hin ab (diu was sô tief),<br/>
daz dâ sîn leger wênec slief.
</p>
<p>
Parzivâl der tjoste nâch<br/>
volgt. dem orse was ze gâch:<br/>
ez viel hin ab, deiz gar zebrast.<br/>
Parzivâl eins zêders ast<br/>
Begreif mit sînen handen.<br/>
nu jehts im niht ze schanden,<br/>
daz er sich âne schergen hienc.<br/>
mit den fuozen er gevienc<br/>
undr im des velses herte.<br/>
in grôzem ungeverte<br/>
lac daz ors dort niden tôt.<br/>
der ritter gâhte von der nôt<br/>
anderhalp ûf die halden hin:<br/>
wolt er teilen den gewin<br/>
den er erwarp an Parzivâl,<br/>
sô half im baz dâ heime der grâl.
</p>
<p>
Parzivâl her wider steic.<br/>
der zügel gein der erden seic:<br/>
dâ hete daz ors durch getreten,<br/>
als ob ez bîtens wære gebeten,<br/>
des jener ritter dâ vergaz.<br/>
dô Parzivâl dar ûf gesaz,<br/>
done was niht wan sîn sper verlorn:<br/>
diu vlust gein vinden was verkorn.<br/>
ich wæne, der starke Lähelîn<br/>
noch der stolze Kyngrisîn<br/>
noch roys Gramoflanz<br/>
noch cons Lascoyt fîz Gurnemanz<br/>
nie bezzer tjost geriten,<br/>
denne als diz ors wart erstriten.<br/>
dô reit er, ern wiste war,<br/>
sô daz diu Munsalvæscher schar<br/>
in mit strîte gar vermeit.<br/>
des grâles vremde was im leit.<br/>
Swerz ruocht vernemn, dem tuon ich kuont<br/>
wie im sîn dinc dâ nâch gestuont.
</p>
<p>
desn prüeve ich niht der wochen zal,<br/>
über wie lanc sider Parzivâl<br/>
reit durch âventiure als ê.<br/>
eins morgens was ein dünner snê,<br/>
iedoch sô dicke wol, gesnît,<br/>
als der noch frost den liuten gît.<br/>
ez was ûf einem grôzen walt.<br/>
im widergienc ein rîter alt,<br/>
des part al grâ was gevar,<br/>
dâ bî sîn vel lieht unde clâr:<br/>
die selben varwe truoc sîn wîp;<br/>
diu bêdiu über blôzen lîp<br/>
truogen grâwe röcke herte<br/>
ûf ir bîhte verte.<br/>
sîniu kint, zwuo juncfrowen,<br/>
die man gerne mohte schowen,<br/>
dâ giengen in der selben wât.<br/>
daz riet in kiusches herzen rât:<br/>
si giengen alle barfuoz.<br/>
Parzivâl bôt sînen gruoz<br/>
dem grâwen rîter der dâ gienc;<br/>
von des râte er sît gelücke enphienc.<br/>
ez mohte wol ein hêrre sîn.<br/>
dâ liefen frouwen bräckelîn.<br/>
mit senften siten niht ze hêr<br/>
gienc dâ rittr und knappen mêr<br/>
mit zühten ûf der gotes vart;<br/>
genuog sô junc, gar âne bart.<br/>
Parzivâl der werde degen<br/>
het des lîbes sô gepflegen<br/>
daz sîn zimierde rîche<br/>
stuont gar rîterlîche:<br/>
in selhem harnasch er reit,<br/>
dem ungelîch was jeniu kleit<br/>
die gein im truoc der grâwe man.<br/>
daz ors ûzem pfade sân<br/>
kêrter mit dem zoume.<br/>
dô nam sîn vrâgen goume<br/>
umbe der guoten liute vart:<br/>
mit süezer rede ers innen wart.<br/>
dô was des grâwen rîters klage,<br/>
daz im die heileclîchen tage<br/>
niht hulfen gein alselhem site,<br/>
daz er sunder wâpen rite<br/>
ode daz er barfuoz gienge<br/>
unt des tages zît begienge.
</p>
<p>
Parzivâl sprach zim dô<br/>
«hêr, ich erkenne sus noch sô<br/>
wie des jârs urhap gestêt<br/>
ode wie der wochen zal gêt.<br/>
swie die tage sint genant,<br/>
daz ist mir allez unbekant.<br/>
ich diende eim der heizet got,<br/>
ê daz sô lasterlîchen spot<br/>
sîn gunst übr mich erhancte:<br/>
mîn sin im nie gewancte,<br/>
von dem mir helfe was gesagt:<br/>
nu ist sîn helfe an mir verzagt.»<br/>
Dô sprach der rîter grâ gevar<br/>
«meint ir got den diu magt gebar?<br/>
geloubt ir sîner mennescheit,<br/>
waz er als hiut durch uns erleit,<br/>
als man diss tages zît begêt,<br/>
unrehte iu denne dez harnasch stêt.<br/>
ez ist hiute der karfrîtac,<br/>
des al diu werlt sich freun mac<br/>
unt dâ bî mit angest siufzec sîn.<br/>
wâ wart ie hôher triwe schîn,<br/>
dan die got durch uns begienc,<br/>
den man durch uns anz kriuze hienc?<br/>
hêrre, pflegt ir toufes,<br/>
sô jâmer iuch des koufes:<br/>
er hât sîn werdeclîchez lebn<br/>
mit tôt für unser schult gegebn,<br/>
durch daz der mensche was verlorn,<br/>
durch schulde hin zer helle erkorn.<br/>
ob ir niht ein heiden sît,<br/>
sô denket, hêrre, an dise zît.<br/>
rîtet fürbaz ûf unser spor.<br/>
iu ensitzet niht ze verre vor<br/>
ein heilec man: der gît iu rât,<br/>
wandel für iwer missetât.<br/>
welt ir im riwe künden,<br/>
er scheidet iuch von sünden.»<br/>
sîn tohter begunden sprechen<br/>
«waz wilt du, vater, rechen?<br/>
sô bœse weter wir nu hân,<br/>
waz râts nimstu dich gein im an?<br/>
Wan füerstun da er erwarme?<br/>
sîne gîserten arme,<br/>
swie rîterlîch die sîn gestalt,<br/>
uns dunct doch des, si haben kalt:<br/>
er erfrüre, wærn sîn eines drî.<br/>
du hâst hie stênde nâhen bî<br/>
gezelt und slavenîen hûs:<br/>
kœm dir der künec Artûs,<br/>
du behieltst in ouch mit spîse wol.<br/>
nu tuo als ein wirt sol,<br/>
füer disen rîter mit dir dan.»<br/>
dô sprach aber der grâwe man<br/>
«hêr, mîn tohter sagent al wâr.<br/>
hie nâhen bî elliu jâr<br/>
var ich ûf disen wilden walt,<br/>
ez sî warm oder kalt,<br/>
immer gein des marter zît,<br/>
der stæten lôn nâch dienste gît.<br/>
swaz spîse ich ûz brâht durch got,<br/>
die teil ich mit iu âne spot.»<br/>
diez mit guoten willen tâten,<br/>
die juncfrouwen bâten<br/>
in belîben sêre:<br/>
unt er hete belîbens êre,<br/>
iewederiu daz mit triwen sprach.<br/>
Parzivâl an in ersach,<br/>
swie tiur von frost dâ was der sweiz,<br/>
ir munde wârn rôt, dicke, heiz:<br/>
die stuonden niht senlîche,<br/>
des tages zîte gelîche.<br/>
Ob ich kleinez dinc dar ræche,<br/>
ungern ich daz verspræche,<br/>
ichn holt ein kus durch suone dâ,<br/>
op si der suone spræchen jâ.<br/>
wîp sint et immer wîp:<br/>
werlîches mannes lîp<br/>
hânt si schier betwungen:<br/>
in ist dicke alsus gelungen.
</p>
<p>
Parzivâl hie unde dort<br/>
mit bete hôrt ir süezen wort,<br/>
des vater, muotr unt [der] kinde.<br/>
er dâhte «ob ich erwinde,<br/>
ich gên ungerne in dirre schar.<br/>
dise meide sint sô wol gevar,<br/>
daz mîn rîten bî in übel stêt,<br/>
sît man und wîp ze fuoz hie gêt.<br/>
sich füegt mîn scheiden von in baz,<br/>
sît ich gein dem trage haz,<br/>
den si von herzen minnent<br/>
unt sich helfe dâ versinnent.<br/>
der hât sîn helfe mir verspart<br/>
und mich von sorgen niht bewart.»
</p>
<p>
Parzivâl sprach zin dô sân<br/>
«hêrre und frouwe, lât mich hân<br/>
iwern urloup. gelücke iu heil<br/>
gebe, und freuden vollen teil.<br/>
ir juncfrouwen süeze,<br/>
iwer zuht iu danken müeze,<br/>
sît ir gundet mir gemaches wol.<br/>
iwern urloup ich haben sol.»<br/>
Er neic, unt die andern nigen.<br/>
dâ wart ir klage niht verswigen.
</p>
<p>
hin rîtet Herzeloyde fruht.<br/>
dem riet sîn manlîchiu zuht<br/>
kiusch unt erbarmunge:<br/>
sît Herzeloyd diu junge<br/>
in het ûf gerbet triuwe,<br/>
sich huop sîns herzen riuwe.<br/>
alrêrste er dô gedâhte,<br/>
wer al die werlt volbrâhte,<br/>
an sînen schepfære,<br/>
wie gewaltec der wære.<br/>
er sprach «waz ob got helfe phligt,<br/>
diu mînem trûren an gesigt?<br/>
wart ab er ie ritter holt,<br/>
gedient ie ritter sînen solt,<br/>
ode mac schilt unde swert<br/>
sîner helfe sîn sô wert,<br/>
und rehtiu manlîchiu wer,<br/>
daz sîn helfe mich vor sorgen ner,<br/>
ist hiut sîn helflîcher tac,<br/>
sô helfe er, ob er helfen mac.»
</p>
<p>
er kêrt sich wider dann er dâ reit.<br/>
si stuonden dannoch, den was leit<br/>
daz er von in kêrte.<br/>
ir triwe si daz lêrte:<br/>
die juncfrowen im sâhen nâch;<br/>
gein den ouch im sîn herze jach<br/>
daz er si gerne sæhe,<br/>
wand ir blic in schœne jæhe.<br/>
Er sprach «ist gotes kraft sô fier<br/>
daz si beidiu ors unde tier<br/>
unt die liut mac wîsen,<br/>
sîn kraft wil i'm prîsen.<br/>
mac gotes kunst die helfe hân,<br/>
diu wîse mir diz kastelân<br/>
dez wægest umb die reise mîn:<br/>
sô tuot sîn güete helfe schîn:<br/>
nu genc nâch der gotes kür.»<br/>
den zügel gein den ôren für<br/>
er dem orse legte,<br/>
mit den sporn erz vaste regte.
</p>
<p>
gein Fontân la salvâtsche ez gienc,<br/>
dâ Orilus den eit enpfienc.<br/>
der kiusche Trevrizent dâ saz,<br/>
der manegen mântac übel gaz:<br/>
als tet er gar die wochen.<br/>
er hete gar versprochen<br/>
môraz, wîn, und ouch dez prôt.<br/>
sîn kiusche im dennoch mêr gebôt,<br/>
der spîse het er keinen muot,<br/>
vische noch fleisch, swaz trüege bluot.<br/>
sus stuont sîn heileclîchez lebn.<br/>
got het im den muot gegebn:<br/>
der hêrre sich bereite gar<br/>
gein der himelischen schar.<br/>
mit vaste er grôzen kumber leit:<br/>
sîn kiusche gein den tievel streit.
</p>
<p>
an dem ervert nu Parzivâl<br/>
diu verholnen mære umben grâl.<br/>
Swer mich dervon ê frâgte<br/>
unt drumbe mit mir bâgte,<br/>
ob ichs im niht sagte,<br/>
umprîs der dran bejagte.<br/>
mich batez helen Kyôt,<br/>
wand im diu âventiure gebôt<br/>
daz es immer man gedæhte,<br/>
ê ez d'âventiure bræhte<br/>
mit worten an der mære gruoz<br/>
daz man dervon doch sprechen muoz.
</p>
<p>
Kyôt der meister wol bekant<br/>
ze Dôlet verworfen ligen vant<br/>
in heidenischer schrifte<br/>
dirre âventiure gestifte.<br/>
der karakter â b c<br/>
muoser hân gelernet ê,<br/>
ân den list von nigrômanzî.<br/>
ez half daz im der touf was bî:<br/>
anders wær diz mær noch unvernumn.<br/>
kein heidensch list möht uns gefrumn<br/>
ze künden umbes grâles art,<br/>
wie man sîner tougen innen wart.
</p>
<p>
ein heiden Flegetânîs<br/>
bejagte an künste hôhen prîs.<br/>
der selbe fisîôn<br/>
was geborn von Salmôn,<br/>
ûz israhêlscher sippe erzilt<br/>
von alter her, unz unser schilt<br/>
der touf wart fürz hellefiur.<br/>
der schreip vons grâles âventiur.<br/>
Er was ein heiden vaterhalp,<br/>
Flegetânîs, der an ein kalp<br/>
bette als ob ez wær sîn got.<br/>
wie mac der tievel selhen spot<br/>
gefüegen an sô wîser diet,<br/>
daz si niht scheidet ode schiet<br/>
dâ von der treit die hôhsten hant<br/>
unt dem elliu wunder sint bekant?
</p>
<p>
Flegetânîs der heiden<br/>
kunde uns wol bescheiden<br/>
ieslîches sternen hinganc<br/>
unt sîner künfte widerwanc;<br/>
wie lange ieslîcher umbe gêt,<br/>
ê er wider an sîn zil gestêt.<br/>
mit der sternen umbereise vart<br/>
ist gepüfel aller menschlîch art.<br/>
Flegetânîs der heiden sach,<br/>
dâ von er blûweclîche sprach,<br/>
im gestirn mit sînen ougen<br/>
verholenbæriu tougen.<br/>
er jach, ez hiez ein dinc der grâl:<br/>
des namen las er sunder twâl<br/>
inme gestirne, wie der hiez.<br/>
«ein schar in ûf der erden liez:<br/>
diu fuor ûf über die sterne hôch.<br/>
op die ir unschult wider zôch,<br/>
sît muoz sîn pflegn getouftiu fruht<br/>
mit alsô kiuschlîcher zuht:<br/>
diu menscheit ist immer wert,<br/>
der zuo dem grâle wirt gegert.»<br/>
Sus schreip dervon Flegetânîs.<br/>
Kyôt der meister wîs<br/>
diz mære begunde suochen<br/>
in latînschen buochen,<br/>
wâ gewesen wære<br/>
ein volc dâ zuo gebære<br/>
daz ez des grâles pflæge<br/>
unt der kiusche sich bewæge.<br/>
er las der lande chrônicâ<br/>
ze Britâne unt anderswâ,<br/>
ze Francrîche unt in Yrlant:<br/>
ze Anschouwe er diu mære vant.<br/>
er las von Mazadâne<br/>
mit wârheit sunder wâne:<br/>
umb allez sîn geslehte<br/>
stuont dâ geschriben rehte,<br/>
unt anderhalp wie Tyturel<br/>
unt des sun Frimutel<br/>
den grâl bræht ûf Amfortas,<br/>
des swester Herzeloyde was,<br/>
bî der Gahmuret ein kint<br/>
gewan, des disiu mære sint.<br/>
der rît nu ûf die niwen slâ,<br/>
die gein im kom der rîter grâ.
</p>
<p>
er erkande ein stat, swie læge der snê<br/>
dâ liehte bluomen stuonden ê.<br/>
daz was vor eins gebirges want,<br/>
aldâ sîn manlîchiu hant<br/>
froun Jeschûten die hulde erwarp,<br/>
unt dâ Orilus zorn verdarp.<br/>
Diu slâ in dâ niht halden liez:<br/>
Fontâne la salvâtsche hiez<br/>
ein wesen, dar sîn reise gienc.<br/>
er vant den wirt, der in enphienc.
</p>
<p>
der einsidel zim sprach<br/>
«ouwê, hêr, daz iu sus geschach<br/>
in dirre heileclîchen zît.<br/>
hât iuch angestlîcher strît<br/>
in diz harnasch getriben?<br/>
ode sît ir âne strît beliben?<br/>
sô stüende iu baz ein ander wât,<br/>
lieze iuch hôchferte rât.<br/>
nu ruocht erbeizen, hêrre,<br/>
(ich wæne iu daz iht werre)<br/>
und erwarmt bî einem fiure.<br/>
hât iuch âventiure<br/>
ûz gesant durch minnen solt,<br/>
sît ir rehter minne holt,<br/>
sô minnt als nu diu minne gêt,<br/>
als disses tages minne stêt:<br/>
dient her nâch umbe wîbe gruoz.<br/>
ruocht erbeizen, ob ichs biten muoz.»
</p>
<p>
Parzivâl der wîgant<br/>
erbeizte nider al zehant,<br/>
mit grôzer zuht er vor im stuont.<br/>
er tet im von den liuten kuont,<br/>
die in dar wîsten,<br/>
wie die sîn râten prîsten.<br/>
dô sprach er «hêr, nu gebt mir rât:<br/>
ich bin ein man der sünde hât.»<br/>
Dô disiu rede was getân,<br/>
dô sprach aber der guote man<br/>
«ich bin râtes iwer wer.<br/>
nu sagt mir wer iuch wîste her.»<br/>
«hêr, ûf dem walt mir widergienc<br/>
ein grâ man, der mich wol enpfienc:<br/>
als tet sîn massenîe.<br/>
der selbe valsches frîe<br/>
hât mich zuo ziu her gesant:<br/>
ich reit sîn slâ, unz ich iuch vant.»<br/>
der wirt sprach «daz was Kahenîs:<br/>
der ist werdeclîcher fuore al wîs.<br/>
der fürste ist ein Punturteis:<br/>
der rîche künec von Kâreis<br/>
sîne swester hât ze wîbe.<br/>
nie kiuscher fruht von lîbe<br/>
wart geborn dan sîn selbes kint,<br/>
diu iu dâ widergangen sint.<br/>
der fürste ist von küneges art.<br/>
alle jâr ist zuo mir her sîn vart.»
</p>
<p>
Parzivâl zem wirte sprach<br/>
«dô ich iuch vor mir stênde sach,<br/>
vorht ir iu iht, do ich zuo ziu reit?<br/>
was iu mîn komen dô iht leit?»<br/>
dô sprach er «hêrre, geloubet mirz,<br/>
mich hât der ber und ouch der hirz<br/>
erschrecket dicker denne der man.<br/>
ein wârheit ich iu sagen kan,<br/>
ichn fürhte niht swaz mennisch ist:<br/>
ich hân ouch mennischlîchen list.<br/>
Het irz niht für einen ruom,<br/>
sô trüege ich fluht noch magetuom.<br/>
mîn herze enpfienc noch nie den kranc<br/>
daz ich von wer getæte wanc.<br/>
bî mîner werlîchen zît,<br/>
ich was ein rîter als ir sît,<br/>
der ouch nâch hôher minne ranc.<br/>
etswenne ich sündebærn gedanc<br/>
gein der kiusche parrierte.<br/>
mîn lebn ich dar ûf zierte,<br/>
daz mir genâde tæte ein wîp.<br/>
des hât vergezzen nu mîn lîp.
</p>
<p>
gebt mir den zoum in mîne hant.<br/>
dort under jenes velses want<br/>
sol iwer ors durch ruowe stên.<br/>
bi einer wîle sul wir beide gên<br/>
und brechn im grazzach unde varm:<br/>
anders fuoters bin ich arm.<br/>
wir sulenz doch harte wol ernern.»<br/>
Parzivâl sich wolde wern,<br/>
daz ers zoums enpfienge niht.<br/>
«iwer zuht iu des niht giht,<br/>
daz ir strîtet wider decheinen wirt,<br/>
ob unfuoge iwer zuht verbirt.»<br/>
alsus sprach der guote man.<br/>
dem wirte wart der zoum verlân.<br/>
der zôch dez ors undern stein,<br/>
dâ selten sunne hin erschein.<br/>
daz was ein wilder marstal:<br/>
dâ durch gienc eins brunnen val.<br/>
Parzivâl stuont ûffem snê.<br/>
ez tæte eim kranken manne wê,<br/>
ob er harnasch trüege<br/>
dâ der frost sus an in slüege.<br/>
der wirt in fuorte in eine gruft,<br/>
dar selten kom des windes luft.<br/>
dâ lâgen glüendige koln:<br/>
die mohte der gast vil gerne doln.<br/>
ein kerzen zunde des wirtes hant:<br/>
do entwâpent sich der wîgant.<br/>
undr im lac ramschoup unde varm.<br/>
al sîne lide im wurden warm,<br/>
sô daz sîn vel gap liehten schîn.<br/>
er moht wol waltmüede sîn:<br/>
wand er het der strâzen wênc geriten,<br/>
âne dach die naht des tages erbiten:<br/>
als het er manege ander.<br/>
getriwen wirt dâ vander.
</p>
<p>
dâ lac ein roc: den lêch im an<br/>
der wirt, unt fuort in mit im dan<br/>
zeiner andern gruft: dâ inne was<br/>
sîniu buoch dar an der kiusche las.<br/>
nâch des tages site ein alterstein<br/>
dâ stuont al blôz. dar ûf erschein<br/>
ein kefse: diu wart schier erkant;<br/>
dar ûffe Parzivâles hant<br/>
swuor einen ungefelschten eit,<br/>
dâ von froun Jeschûten leit<br/>
ze liebe wart verkêret<br/>
unt ir fröude gemêret.<br/>
Parzivâl zem wirte sîn<br/>
sprach «hêrre, dirre kefsen schîn<br/>
erkenne ich, wand ich drûffe swuor<br/>
zeinen zîten do ich hie für si fuor.<br/>
ein gemâlt sper derbî ich vant:<br/>
hêr, daz nam al hie mîn hant:<br/>
dâ mit ich prîs bejagte,<br/>
als man mir sider sagte.<br/>
ich verdâht mich an mîn selbes wîp<br/>
sô daz von witzen kom mîn lîp.<br/>
zwuo rîche tjoste dermit ich reit:<br/>
unwizzende ich die bêde streit.<br/>
dannoch het ich êre:<br/>
nu hân ich sorgen mêre<br/>
denne ir an manne ie wart gesehn.<br/>
durch iwer zuht sult ir des jehn,<br/>
wie lanc ist von der zîte her,<br/>
hêr, daz ich hie nam daz sper?»
</p>
<p>
dô sprach aber der guote man<br/>
«des vergaz mîn friunt Taurîan<br/>
hie: er kom mirs sît in klage.<br/>
fünfthalp jâr unt drî tage<br/>
ist daz irz im nâmet hie.<br/>
welt irz hœrn, ich prüeve iu wie.»<br/>
ame salter laser im über al<br/>
diu jâr und gar der wochen zal,<br/>
die dâ zwischen wâren hin.<br/>
«alrêrst ich innen worden bin<br/>
wie lange ich var wîselôs<br/>
unt daz freuden helfe mich verkôs,»<br/>
Sprach Parzivâl. «mirst freude ein troum:<br/>
ich trage der riwe swæren soum.
</p>
<p>
hêrre, ich tuon iu mêr noch kuont.<br/>
swâ kirchen ode münster stuont,<br/>
dâ man gotes êre sprach,<br/>
kein ouge mich dâ nie gesach<br/>
sît den selben zîten:<br/>
ichn suochte niht wan strîten.<br/>
ouch trage ich hazzes vil gein gote:<br/>
wand er ist mîner sorgen tote.<br/>
die hât er alze hôhe erhabn:<br/>
mîn freude ist lebendec begrabn.<br/>
kunde gotes kraft mit helfe sîn,<br/>
waz ankers wær diu vreude mîn?<br/>
diu sinket durch der riwe grunt.<br/>
ist mîn manlîch herze wunt,<br/>
od mag ez dâ vor wesen ganz,<br/>
daz diu riuwe ir scharpfen kranz<br/>
mir setzet ûf werdekeit<br/>
die schildes ambet mir erstreit<br/>
gein werlîchen handen,<br/>
des gihe ich dem ze schanden,<br/>
der aller helfe hât gewalt,<br/>
ist sîn helfe helfe balt,<br/>
daz er mir denne hilfet niht,<br/>
sô vil man im der hilfe giht.»
</p>
<p>
der wirt ersiuft unt sah an in.<br/>
dô sprach er «hêrre, habt ir sin,<br/>
sô schult ir got getrûwen wol:<br/>
er hilft iu, wand er helfen sol.<br/>
Got müeze uns helfen beiden.<br/>
hêr, ir sult mich bescheiden<br/>
(ruochet alrêrst sitzen),<br/>
sagt mir mit kiuschen witzen,<br/>
wie der zorn sich an gevienc,<br/>
dâ von got iwern haz enpfienc.<br/>
durch iwer zuht gedolt<br/>
vernemt von mir sîn unscholt,<br/>
ê daz ir mir von im iht klagt.<br/>
sîn helfe ist immer unverzagt.
</p>
<p>
doch ich ein leie wære,<br/>
der wâren buoche mære<br/>
kund ich lesen unde schrîben,<br/>
wie der mensche sol belîben<br/>
mit dienste gein des helfe grôz,<br/>
den der stæten helfe nie verdrôz<br/>
für der sêle senken.<br/>
sît getriwe ân allez wenken,<br/>
sît got selbe ein triuwe ist:<br/>
dem was unmære ie falscher list.<br/>
wir suln in des geniezen lân:<br/>
er hât vil durch uns getân,<br/>
sît sîn edel hôher art<br/>
durch uns ze menschen bilde wart.<br/>
got heizt und ist diu wârheit:<br/>
dem was ie falschiu fuore leit.<br/>
daz sult ir gar bedenken.<br/>
ern kan an niemen wenken.<br/>
nu lêret iwer gedanke,<br/>
hüet iuch gein im an wanke.<br/>
Irn megt im ab erzürnen niht:<br/>
swer iuch gein im in hazze siht,<br/>
der hât iuch an den witzen kranc.<br/>
nu prüevt wie Lucifern gelanc<br/>
unt sînen nôtgestallen.<br/>
si wârn doch âne gallen:<br/>
jâ hêr, wâ nâmen si den nît,<br/>
dâ von ir endelôser strît<br/>
zer helle enpfâhet sûren lôn?<br/>
Astiroth und Belcimôn,<br/>
Bêlet und Radamant<br/>
unt ander diech dâ hân erkant,<br/>
diu liehte himelische schar<br/>
wart durch nît nâch helle var.
</p>
<p>
dô Lucifer fuor die hellevart,<br/>
mit schâr ein mensche nâch im wart.<br/>
got worhte ûz der erden<br/>
Adâmen den werden:<br/>
von Adâms verhe er Even brach,<br/>
diu uns gap an daz ungemach,<br/>
dazs ir schepfære überhôrte<br/>
unt unser freude stôrte.<br/>
von in zwein kom gebürte fruht:<br/>
einem riet sîn ungenuht<br/>
daz er durch gîteclîchen ruom<br/>
sîner anen nam den magetuom.<br/>
nu beginnt genuoge des gezemen,<br/>
ê si diz mære vernemen,<br/>
daz si freischen wie daz möhte sîn:<br/>
ez wart iedoch mit sünden schîn.»<br/>
Parzivâl hin zim dô sprach<br/>
«hêrre, ich wæn daz ie geschach.<br/>
vom wem was der man erborn,<br/>
von dem sîn ane hât verlorn<br/>
den magetuom, als ir mir sagt?<br/>
daz möht ir gerne hân verdagt.»<br/>
der wirt sprach aber wider zim<br/>
«von dem zwîvel ich iuch nim.<br/>
sag ich niht wâr die wârheit,<br/>
sô lât iu sîn mîn triegen leit.<br/>
diu erde Adâmes muoter was:<br/>
von erden fruht Adâm genas.<br/>
dannoch was diu erde ein magt:<br/>
noch hân ich iu niht gesagt<br/>
wer ir den magetuom benam.<br/>
Kâins vater was Adâm:<br/>
der sluoc Abeln umb krankez guot.<br/>
dô ûf die reinen erdenz bluot<br/>
viel, ir magetuom was vervarn:<br/>
den nam ir Adâmes barn.<br/>
dô huop sich êrst der menschen nît:<br/>
alsô wert er immer sît.<br/>
in der werlt doch niht sô reines ist,<br/>
sô diu magt ân valschen list.<br/>
nu prüevt wie rein die meide sint:<br/>
got was selbe der meide kint.<br/>
von meiden sint zwei mennisch komn.<br/>
got selbe antlütze hât genomn<br/>
nâch der êrsten meide fruht:<br/>
daz was sînr hôhen art ein zuht.<br/>
Von Adâmes künne<br/>
huop sich riwe und wünne,<br/>
sît er uns sippe lougent niht,<br/>
den ieslîch engel ob im siht,<br/>
unt daz diu sippe ist sünden wagen,<br/>
sô daz wir sünde müezen tragen.<br/>
dar über erbarme sich des kraft,<br/>
dem erbarme gît geselleschaft,<br/>
sît sîn getriuwiu mennischeit<br/>
mit triwen gein untriwe streit.
</p>
<p>
ir sult ûf in verkiesen,<br/>
welt ir sælde niht verliesen.<br/>
lât wandel iu für sünde bî.<br/>
sît rede und werke niht sô frî:<br/>
wan der sîn leit sô richet<br/>
daz er unkiusche sprichet,<br/>
von des lône tuon i'u kunt,<br/>
in urteilt sîn selbes munt.<br/>
nemt altiu mær für niuwe,<br/>
op si iuch lêren triuwe.<br/>
der pareliure Plâtô<br/>
sprach bî sînen zîten dô,<br/>
unt Sibill diu prophêtisse,<br/>
sunder fâlierens misse<br/>
si sagten dâ vor manec jâr,<br/>
uns solde komen al für wâr<br/>
für die hôhsten schulde pfant.<br/>
zer helle uns nam diu hôhste hant<br/>
mit der gotlîchen minne:<br/>
die unkiuschen liez er dinne.<br/>
Von dem wâren minnære<br/>
sagent disiu süezen mære.<br/>
der ist ein durchliuhtec lieht,<br/>
und wenket sîner minne nieht.<br/>
swem er minne erzeigen sol,<br/>
dem wirt mit sîner minne wol.<br/>
die selben sint geteilet:<br/>
al der werlde ist geveilet<br/>
bêdiu sîn minne und ouch sîn haz.<br/>
nu prüevet wederz helfe baz.<br/>
der schuldige âne riuwe<br/>
fliuht die gotlîchen triuwe:<br/>
swer ab wandelt sünden schulde,<br/>
der dient nâch werder hulde.
</p>
<p>
die treit der durch gedanke vert.<br/>
gedanc sich sunnen blickes wert:<br/>
gedanc ist âne slôz bespart,<br/>
vor aller crêatiure bewart:<br/>
gedanc ist vinster âne schîn.<br/>
diu gotheit kan lûter sîn,<br/>
si glestet durch der vinster want,<br/>
und hât den heleden sprunc gerant,<br/>
der endiuzet noch enklinget,<br/>
sô er vom herzen springet.<br/>
ez ist dechein gedanc sô snel,<br/>
ê er vom herzen für dez vel<br/>
küm, ern sî versuochet:<br/>
des kiuschen got geruochet.<br/>
sît got gedanke speht sô wol,<br/>
ôwê der brœden werke dol!<br/>
Swâ werc verwurkent sînen gruoz,<br/>
daz gotheit sich schamen muoz,<br/>
wem lât den menschlîchiu zuht?<br/>
war hât diu arme sêle fluht?<br/>
welt ir nu gote füegen leit,<br/>
der ze bêden sîten ist bereit,<br/>
zer minne und gein dem zorne,<br/>
sô sît ir der verlorne.<br/>
nu kêret iwer gemüete,<br/>
daz er iu danke güete.»
</p>
<p>
Parzivâl sprach zim dô<br/>
«hêrre, ich bin des immer frô,<br/>
daz ir mich von dem bescheiden hât,<br/>
der nihtes ungelônet lât,<br/>
der missewende noch der tugent.<br/>
ich hân mit sorgen mîne jugent<br/>
alsus brâht an disen tac,<br/>
daz ich durch triwe kumbers pflac.»
</p>
<p>
der wirt sprach aber wider zim<br/>
«nimts iuch niht hæl, gern ich vernim<br/>
waz ir kumbers unde sünden hât.<br/>
ob ir mich diu prüeven lât,<br/>
dar zuo gib ich iu lîhte rât,<br/>
des ir selbe niht enhât.»<br/>
dô sprach aber Parzivâl<br/>
«mîn hôhstiu nôt ist umben grâl;<br/>
dâ nâch umb mîn selbes wîp:<br/>
ûf erde nie schœner lîp<br/>
gesouc an keiner muoter brust.<br/>
nâch den beiden sent sich mîn gelust.»<br/>
Der wirt sprach «hêrre, ir sprechet wol.<br/>
ir sît in rehter kumbers dol,<br/>
sît ir nâch iwer selbes wîbe<br/>
sorgen pflihte gebt dem lîbe.<br/>
wert ir erfundn an rehter ê,<br/>
iu mac zer helle werden wê,<br/>
diu nôt sol schiere ein ende hân,<br/>
und wert von bandn aldâ verlân<br/>
mit der gotes helfe al sunder twâl.<br/>
ir jeht, ir sent iuch umben grâl:<br/>
ir tumber man, daz muoz ich klagn.<br/>
jane mac den grâl nieman bejagn,<br/>
wan der ze himel ist sô bekant<br/>
daz er zem grâle sî benant.<br/>
des muoz ich vome grâle jehn:<br/>
ich weizz und hânz für wâr gesehn.»<br/>
Parzivâl sprach «wârt ir dâ?»<br/>
der wirt sprach gein im «hêrre, jâ.»<br/>
Parzivâl versweic in gar<br/>
daz ouch er was komen dar:<br/>
er frâgte in von der küende,<br/>
wiez umben grâl dâ stüende.
</p>
<p>
der wirt sprach «mir ist wol bekant,<br/>
ez wont manc werlîchiu hant<br/>
ze Munsalvæsche bîme grâl.<br/>
durch âventiur die alle mâl<br/>
rîtent manege reise:<br/>
die selben templeise,<br/>
swâ si kumbr od prîs bejagent,<br/>
für ir sünde si daz tragent.<br/>
Dâ wont ein werlîchiu schar.<br/>
ich wil iu künden umb ir nar.<br/>
si lebent von einem steine:<br/>
des geslähte ist vil reine.<br/>
hât ir des niht erkennet,<br/>
der wirt iu hie genennet.<br/>
er heizet lapsit exillîs.<br/>
von des steines kraft der fênîs<br/>
verbrinnet, daz er zaschen wirt:<br/>
diu asche im aber leben birt.<br/>
sus rêrt der fênîs mûze sîn<br/>
unt gît dar nâch vil liehten schîn,<br/>
daz er schœne wirt als ê.<br/>
ouch wart nie menschen sô wê,<br/>
swelhes tages ez den stein gesiht,<br/>
die wochen mac ez sterben niht,<br/>
diu aller schierst dar nâch gestêt.<br/>
sîn varwe im nimmer ouch zergêt:<br/>
man muoz im sölher varwe jehn,<br/>
dâ mit ez hât den stein gesehn,<br/>
ez sî maget ode man,<br/>
als dô sîn bestiu zît huop an,<br/>
sæh ez den stein zwei hundert jâr,<br/>
im enwurde denne grâ sîn hâr.<br/>
selhe kraft dem menschen gît der stein,<br/>
daz im fleisch unde bein<br/>
jugent enpfæht al sunder twâl.<br/>
der stein ist ouch genant der grâl.
</p>
<p>
dar ûf kumt hiute ein botschaft,<br/>
dar an doch lît sîn hôhste kraft.<br/>
Ez ist hiute der karfrîtac,<br/>
daz man für wâr dâ warten mac,<br/>
ein tûb von himel swinget:<br/>
ûf den stein diu bringet<br/>
ein kleine wîze oblât.<br/>
ûf dem steine si die lât:<br/>
diu tûbe ist durchliuhtec blanc,<br/>
ze himel tuot si widerwanc.<br/>
immer alle karfrîtage<br/>
bringet se ûf den, als i'u sage,<br/>
dâ von der stein enpfæhet<br/>
swaz guots ûf erden dræhet<br/>
von trinken unt von spîse,<br/>
als den wunsch von pardîse:<br/>
ich mein swaz d'erde mac gebern.<br/>
der stein si fürbaz mêr sol wern<br/>
swaz wildes underm lufte lebt,<br/>
ez fliege od louffe, unt daz swebt.<br/>
der rîterlîchen bruoderschaft,<br/>
die pfrüende in gît des grâles kraft.<br/>
die aber zem grâle sint benant,<br/>
hœrt wie die werdent bekant.<br/>
zende an des steines drum<br/>
von karacten ein epitafum<br/>
sagt sînen namen und sînen art,<br/>
swer dar tuon sol die sælden vart.<br/>
ez sî von meiden ode von knaben,<br/>
die schrift darf niemen danne schaben:<br/>
sô man den namen gelesen hât,<br/>
vor ir ougen si zergât.<br/>
Si kômen alle dar für kint,<br/>
die nu dâ grôze liute sint.<br/>
wol die muoter diu daz kint gebar<br/>
daz sol ze dienste hœren dar!<br/>
der arme unt der rîche<br/>
fröunt sich al gelîche,<br/>
ob man ir kint eischet dar,<br/>
daz siz suln senden an die schar:<br/>
man holt se in manegen landen.<br/>
vor sündebæren schanden<br/>
sint si immer mêr behuot,<br/>
und wirt ir lôn ze himel guot.<br/>
swenne in erstirbet hie daz lebn,<br/>
sô wirt in dort der wunsch gegebn.
</p>
<p>
di newederhalp gestuonden,<br/>
dô strîten beguonden<br/>
Lucifer unt Trinitas,<br/>
swaz der selben engel was,<br/>
die edelen unt die werden<br/>
muosen ûf die erden<br/>
zuo dem selben steine.<br/>
der stein ist immer reine.<br/>
ich enweiz op got ûf si verkôs,<br/>
ode ob ers fürbaz verlôs.<br/>
was daz sîn reht, er nam se wider.<br/>
des steines pfligt iemer sider<br/>
die got derzuo benande<br/>
unt in sîn engel sande.<br/>
hêr, sus stêt ez umben grâl.»<br/>
dô sprach aber Parzivâl<br/>
«Mac rîterschaft des lîbes prîs<br/>
unt doch der sêle pardîs<br/>
bejagen mit schilt und ouch mit sper,<br/>
sô was ie rîterschaft mîn ger.<br/>
ich streit ie swâ ich strîten vant,<br/>
sô daz mîn werlîchiu hant<br/>
sich næhert dem prîse.<br/>
ist got an strîte wîse,<br/>
der sol mich dar benennen,<br/>
daz si mich dâ bekennen:<br/>
mîn hant dâ strîtes niht verbirt.»<br/>
dô sprach aber sîn kiuscher wirt<br/>
«ir müest aldâ vor hôchvart<br/>
mit senften willen sîn bewart.<br/>
iuch verleit lîht iwer jugent<br/>
daz ir der kiusche bræchet tugent.<br/>
hôchvart ie seic unde viel,»<br/>
sprach der wirt: ieweder ouge im wiel,<br/>
dô er an diz mære dâhte,<br/>
daz er dâ mit rede volbrâhte.
</p>
<p>
dô sprach er «hêrre, ein künec dâ was:<br/>
der hiez und heizt noch Anfortas.<br/>
daz sol iuch und mich armen<br/>
immer mêr erbarmen,<br/>
umb sîn herzebære nôt,<br/>
die hôchvart im ze lône bôt.<br/>
sîn jugent unt sîn rîcheit<br/>
der werlde an im fuogte leit,<br/>
unt daz er gerte minne<br/>
ûzerhalp der kiusche sinne.<br/>
Der site ist niht dem grâle reht:<br/>
dâ muoz der rîter unt der kneht<br/>
bewart sîn vor lôsheit.<br/>
diemüet ie hôchvart überstreit.<br/>
dâ wont ein werdiu bruoderschaft:<br/>
die hânt mit werlîcher kraft<br/>
erwert mit ir handen<br/>
der diet von al den landen,<br/>
daz der grâl ist unerkennet,<br/>
wan die dar sint benennet<br/>
ze Munsalvæsche ans grâles schar.<br/>
wan einr kom unbenennet dar:<br/>
der selbe was ein tumber man<br/>
und fuorte ouch sünde mit im dan,<br/>
daz er niht zem wirte sprach<br/>
umben kumber den er an im sach.<br/>
ich ensol niemen schelten:<br/>
doch muoz er sünde engelten,<br/>
daz er niht frâgte des wirtes schaden.<br/>
er was mit kumber sô geladen,<br/>
ez enwart nie'rkant sô hôher pîn.<br/>
dâ vor kom roys Lähelîn<br/>
ze Brumbâne an den sê geriten.<br/>
durch tjoste het sîn dâ gebiten<br/>
Lybbêâls der werde helt,<br/>
des tôt mit tjoste was erwelt.<br/>
er was erborn von Prienlascors.<br/>
Lähelîn des heldes ors<br/>
dannen zôch mit sîner hant:<br/>
dâ wart der rêroup bekant.<br/>
Hêrre, sît irz Lähelîn?<br/>
sô stêt in dem stalle mîn<br/>
den orsn ein ors gelîch gevar,<br/>
diu dâ hœrnt ans grâles schar.<br/>
ame satel ein turteltûbe stêt:<br/>
daz ors von Munsalvæsche gêt.<br/>
diu wâpen gap in Anfortas,<br/>
dô er der freuden hêrre was.<br/>
ir schilte sint von alter sô:<br/>
Tyturel si brâhte dô<br/>
an sînen sun rois Frimutel:<br/>
dar unde vlôs der degen snel<br/>
von einer tjoste ouch sînen lîp.<br/>
der minnet sîn selbes wîp,<br/>
daz nie von manne mêre<br/>
wîp geminnet wart sô sêre;<br/>
ich mein mit rehten triuwen.<br/>
sîne site sult ir niuwen,<br/>
und minnt von herzen iwer konen.<br/>
sîner site sult ir wonen:<br/>
iwer varwe im treit gelîchiu mâl.<br/>
der was ouch hêrre übern grâl.<br/>
ôwî hêr, wanne ist iwer vart?<br/>
nu ruocht mir prüeven iwern art.»
</p>
<p>
ieweder vaste ann andern sach.<br/>
Parzivâl zem wirte sprach<br/>
«ich bin von einem man erborn,<br/>
der mit tjost hât den lîp verlorn,<br/>
unt durch rîterlîch gemüete.<br/>
hêr, durch iwer güete<br/>
Sult ir in nemen in iwer gebet.<br/>
mîn vater der hiez Gahmuret,<br/>
er was von arde ein Anschevîn.<br/>
hêrre, in binz niht Lähelîn.<br/>
genam ich ie den rêroup,<br/>
sô was ich an den witzen toup.<br/>
ez ist iedoch von mir geschehn:<br/>
der selben sünde muoz ich jehn.<br/>
Ithêrn von Cucûmerlant<br/>
den sluoc mîn sündebæriu hant:<br/>
ich leit in tôten ûffez gras,<br/>
unt nam swaz dâ ze nemen was.»
</p>
<p>
«ôwê werlt, wie tuostu sô?»<br/>
sprach der wirt: der was des mærs unfrô.<br/>
«du gîst den liuten herzesêr<br/>
unt riwebæres kumbers mêr<br/>
dan der freud. wie stêt dîn lôn!<br/>
sus endet sich dîns mæres dôn.»<br/>
dô sprach er «lieber swester suon,<br/>
waz râtes möht ich dir nu tuon?<br/>
du hâst dîn eigen verch erslagn.<br/>
wiltu für got die schulde tragn,<br/>
sît daz ir bêde wârt ein bluot,<br/>
ob got dâ reht gerihte tuot,<br/>
sô giltet im dîn eigen leben.<br/>
waz wilte im dâ ze gelte geben,<br/>
Ithêrn von Kaheviez?<br/>
der rehten werdekeit geniez,<br/>
des diu werlt was gereinet,<br/>
het got an im erscheinet.<br/>
Missewende was sîn riuwe,<br/>
er balsem ob der triuwe.<br/>
al werltlîchiu schande in flôch:<br/>
werdekeit sich in sîn herze zôch.<br/>
dich solden hazzen werdiu wîp<br/>
durch sînen minneclîchen lîp:<br/>
sîn dienst was gein in sô ganz,<br/>
ez machte wîbes ougen glanz,<br/>
dien gesâhn, von sîner süeze.<br/>
got daz erbarmen müeze<br/>
daz de ie gefrumtest selhe nôt!<br/>
mîn swester lac ouch nâch dir tôt,<br/>
Herzeloyd dîn muoter.»<br/>
«neinâ hêrre guoter,<br/>
waz sagt ir nu?» sprach Parzivâl.<br/>
«wær ich dan hêrre übern grâl,<br/>
der möhte mich ergetzen niht<br/>
des mærs mir iwer munt vergiht.<br/>
bin ich iwer swester kint,<br/>
sô tuot als die mit triwen sint,<br/>
und sagt mir sunder wankes vâr,<br/>
sint disiu mære beidiu wâr?»
</p>
<p>
dô sprach aber der guote man<br/>
«ich enbinz niht der dâ triegen kan:<br/>
dîner muoter daz ir triwe erwarp,<br/>
dô du von ir schiet, zehant si starp.<br/>
du wær daz tier daz si dâ souc,<br/>
unt der trache der von ir dâ flouc.<br/>
ez widerfuor in slâfe ir gar,<br/>
ê daz diu süeze dich gebar.<br/>
Mînre geswistrede zwei noch sint.<br/>
mîn swester Tschoysîâne ein kint<br/>
gebar: der frühte lac si tôt.<br/>
der herzoge Kyôt<br/>
von Katelange was ir man:<br/>
dern wolde ouch sît niht freude hân.<br/>
Sigûn, des selben töhterlîn,<br/>
bevalch man der muoter dîn.<br/>
Tschoysîânen tôt mich smerzen<br/>
muoz enmitten ime herzen:<br/>
ir wîplîch herze was sô guot,<br/>
ein arke für unkiusche fluot.<br/>
ein magt, mîn swester, pfligt noch site<br/>
sô daz ir volget kiusche mite.<br/>
Repanse de schoye pfligt<br/>
des grâles, der sô swære wigt<br/>
daz in diu falschlîch menscheit<br/>
nimmer von der stat getreit.<br/>
ir bruodr und mîn ist Anfortas,<br/>
der bêdiu ist unde was<br/>
von art des grâles hêrre.<br/>
dem ist leider freude verre:<br/>
wan daz er hât gedingen,<br/>
in sül sîn kumber bringen<br/>
zem endelôsme gemache.<br/>
mit wunderlîcher sache<br/>
ist ez im komen an riwen zil,<br/>
als ich dir, neve, künden wil.<br/>
pfligstu denne triuwe,<br/>
so erbarmet dich sîn riuwe.<br/>
Dô Frimutel den lîp verlôs,<br/>
mîn vater, nâch im man dô kôs<br/>
sînen eltsten sun ze künege dar,<br/>
ze vogte dem grâl unts grâles schar.<br/>
daz was mîn bruoder Anfortas,<br/>
der krône und rîcheit wirdec was.<br/>
dannoch wir wênec wâren.<br/>
dô mîn bruoder gein den jâren<br/>
kom für der gransprunge zît,<br/>
mit selher jugent hât minne ir strît:<br/>
sô twingts ir friunt sô sêre,<br/>
man mages ir jehn zunêre.<br/>
swelch grâles hêrre ab minne gert<br/>
anders dan diu schrift in wert,<br/>
der muoz es komen ze arbeit<br/>
und in siufzebæriu herzeleit.
</p>
<p>
mîn hêrre und der bruoder mîn<br/>
kôs im eine friundîn,<br/>
des in dûht, mit guotem site.<br/>
swer diu was, daz sî dâ mite.<br/>
in ir dienst er sich zôch,<br/>
sô daz diu zageheit in flôch.<br/>
des wart von sîner clâren hant<br/>
verdürkelt manec schildes rant.<br/>
da bejagte an âventiure<br/>
der süeze unt der gehiure,<br/>
wart ie hôher prîs erkant<br/>
über elliu rîterlîchiu lant,<br/>
von dem mær was er der frîe.<br/>
Amor was sîn krîe.<br/>
Der ruoft ist zer dêmuot<br/>
iedoch niht volleclîchen guot.
</p>
<p>
eins tages der künec al eine reit<br/>
(daz was gar den sînen leit)<br/>
ûz durch âventiure,<br/>
durch freude an minnen stiure:<br/>
des twanc in der minnen ger.<br/>
mit einem gelupten sper<br/>
wart er ze tjostieren wunt,<br/>
sô daz er nimmer mêr gesunt<br/>
wart, der süeze œheim dîn,<br/>
durch die heidruose sîn.<br/>
ez was ein heiden der dâ streit<br/>
unt der die selben tjoste reit,<br/>
geborn von Ethnîse,<br/>
dâ ûzzem pardîse<br/>
rinnet diu Tigris.<br/>
der selbe heiden was gewis,<br/>
sîn ellen solde den grâl behaben.<br/>
inme sper was sîn nam ergraben:<br/>
er suocht die verren ritterschaft,<br/>
niht wan durch des grâles kraft<br/>
streich er wazzer unde lant.<br/>
von sîme strîte uns freude swant.
</p>
<p>
dîns œheims strît man prîsen<br/>
muoz: des spers îsen<br/>
fuort er in sîme lîbe dan.<br/>
dô der junge werde man<br/>
kom heim zuo den sînen,<br/>
dâ sach man jâmer schînen.<br/>
Den heiden het er dort erslagn:<br/>
den sul ouch wir ze mâze klagn.
</p>
<p>
dô uns der künec kom sô bleich,<br/>
unt im sîn kraft gar gesweich,<br/>
in de wunden greif eins arztes hant,<br/>
unz er des spers îsen vant:<br/>
der trunzûn was rœrîn,<br/>
ein teil in der wunden sîn:<br/>
diu gewan der arzet beidiu wider.<br/>
mîne venje viel ich nider:<br/>
dâ lobet ich der gotes kraft,<br/>
daz ich deheine rîterschaft<br/>
getæte nimmer mêre,<br/>
daz got durch sîn êre<br/>
mînem bruoder hulfe von der nôt.<br/>
ich verswuor ouch fleisch, wîn unde brôt,<br/>
unt dar nâch al daz trüege bluot,<br/>
daz ichs nimmer mêr gewünne muot.<br/>
daz was der diet ander klage,<br/>
lieber neve, als ich dir sage,<br/>
daz ich schiet von dem swerte mîn.<br/>
si sprâchen «wer sol schirmer sîn<br/>
über des grâles tougen?»<br/>
dô weinden liehtiu ougen.
</p>
<p>
si truogenn künec sunder twâl<br/>
durch die gotes helfe für den grâl.<br/>
dô der künec den grâl gesach,<br/>
daz was sîn ander ungemach,<br/>
daz er niht sterben mohte,<br/>
wand im sterben dô niht dohte,<br/>
Sît daz ich mich het ergebn<br/>
in alsus ärmeclîchez lebn,<br/>
unt des edelen ardes hêrschaft<br/>
was komen an sô swache kraft.<br/>
des küneges wunde geitert was.<br/>
swaz man der arzetbuoche las,<br/>
diene gâben keiner helfe lôn.<br/>
gein aspîs, ecidemon,<br/>
ehcontîus unt lisîs,<br/>
jêcîs unt mêatrîs<br/>
(die argen slangenz eiter heiz<br/>
tragent), swaz iemen dâ für weiz,<br/>
unt für ander würm diez eiter tragent,<br/>
swaz die wîsen arzt dâ für bejagent<br/>
mit fisiken liste an würzen,<br/>
(lâ dir die rede kürzen)<br/>
der keinz gehelfen kunde:<br/>
got selbe uns des verbunde.
</p>
<p>
wir gewunnen Gêôn<br/>
ze helfe unde Fîsôn,<br/>
Eufrâtes unde Tigrîs,<br/>
diu vier wazzer ûzem pardîs,<br/>
sô nâhn hin zuo ir süezer smac<br/>
dennoch niht sîn verrochen mac,<br/>
ob kein wurz dinne quæme,<br/>
diu unser trûren næme.<br/>
daz was verlorniu arbeit:<br/>
dô niwet sich unser herzeleit.
</p>
<p>
doch versuochte wirz in mangen wîs.<br/>
do gewunne wir das selbe rîs<br/>
Dar ûf Sibille jach<br/>
Enêas für hellesch ungemach<br/>
und für den Flegetônen rouch,<br/>
für ander flüzze die drin fliezent ouch.<br/>
des nâmen wir uns muoze<br/>
unt gewunn daz rîs ze buoze,<br/>
ob daz sper ungehiure<br/>
in dem helschen fiure<br/>
wær gelüppet ode gelœtet,<br/>
daz uns an freuden tœtet.
</p>
<p>
dô was dem sper niht alsus.<br/>
ein vogel heizt pellicânus:<br/>
swenne der fruht gewinnet,<br/>
alze sêre er die minnet:<br/>
in twinget sîner triwe gelust<br/>
daz er bîzet durch sîn selbes brust,<br/>
unt lætz bluot den jungen in den munt:<br/>
er stirbet an der selben stunt.<br/>
do gewunnen wir des vogels bluot,<br/>
ob uns sîn triwe wære guot,<br/>
unt strichens an die wunden<br/>
sô wir beste kunden.
</p>
<p>
daz moht uns niht gehelfen sus.<br/>
ein tier heizt monîcirus:<br/>
daz erkennt der meide rein sô grôz<br/>
daz ez slæfet ûf der meide schôz.<br/>
wir gewunn des tieres herzen<br/>
über des küneges smerzen.<br/>
wir nâmen den karfunkelstein<br/>
ûf des selben tieres hirnbein,<br/>
Der dâ wehset under sîme horn.<br/>
wir bestrichen die wunden vorn,<br/>
und besouften den stein drinne gar:<br/>
diu wunde was et lüppec var.
</p>
<p>
daz tet uns mit dem künege wê.<br/>
wir gewunn ein wurz heizt trachontê<br/>
(wir hœren von der würze sagen,<br/>
swâ ein trache werde erslagen,<br/>
si wahse von dem bluote.<br/>
der würze ist sô ze muote,<br/>
si hât al des luftes art),<br/>
ob uns des trachen umbevart<br/>
dar zuo möhte iht gefromen,<br/>
für der sterne wider komen<br/>
unt für des mânen wandeltac,<br/>
dar an der wunden smerze lac.<br/>
der [würze] edel hôch geslehte<br/>
kom uns dâ für niht rehte.
</p>
<p>
unser venje viel wir für den grâl.<br/>
dar an gesâh wir zeinem mâl<br/>
geschriben, dar solde ein rîter komn:<br/>
wurd des frâge aldâ vernomn,<br/>
sô solde der kumber ende hân:<br/>
ez wære kint magt ode man,<br/>
daz in der frâge warnet iht,<br/>
sone solt diu frâge helfen niht,<br/>
wan daz der schade stüende als ê<br/>
und herzelîcher tæte wê.<br/>
diu schrift sprach «habt ir daz vernomn?<br/>
iwer warnen mac ze schaden komn.<br/>
Frâgt er niht bî der êrsten naht,<br/>
sô zergêt sîner frâge maht.<br/>
wirt sîn frâge an rehter zît getân,<br/>
sô sol erz künecrîche hân,<br/>
unt hât der kumber ende<br/>
von der hôhsten hende.<br/>
dâ mit ist Anfortas genesen,<br/>
ern sol ab niemer künec wesen.»
</p>
<p>
sus lâsen wir am grâle<br/>
daz Anfortases quâle<br/>
dâ mit ein ende næme,<br/>
swenne im diu frâge quæme.<br/>
wir strichen an die wunden<br/>
swâ mit wir senften kunden,<br/>
die guoten salben nardas,<br/>
unt swaz gedrîakelt was,<br/>
unt den rouch von lign alôê:<br/>
im was et zallen zîten wê.<br/>
dô zôch ich mich dâ her:<br/>
swachiu wünne ist mîner jâre wer.<br/>
sît kom ein rîter dar geriten:<br/>
der möhtez gerne hân vermiten;<br/>
von dem ich dir ê sagte,<br/>
unprîs der dâ bejagte,<br/>
sît er den rehten kumber sach,<br/>
daz er niht zuo dem wirte sprach<br/>
«hêrre, wie stêt iwer nôt?»<br/>
sît im sîn tumpheit daz gebôt<br/>
daz er aldâ niht vrâgte,<br/>
grôzer sælde in dô betrâgte.»<br/>
Si bêde wârn mit herzen klage:<br/>
dô nâht ez dem mittem tage.<br/>
der wirt sprach «gê wir nâch der nar.<br/>
dîn ors ist unberâten gar:<br/>
ich mac uns selben niht gespîsen,<br/>
esne welle uns got bewîsen.<br/>
mîn küche riuchet selten:<br/>
des muostu hiute enkelten,<br/>
unt al die wîl du bî mir bist.<br/>
ich solt dich hiute lêren list<br/>
an den würzen, lieze uns der snê.<br/>
got gebe daz der schier zergê.<br/>
nu brechen die wîl îwîn graz.<br/>
ich wæn dîn ors dicke gaz<br/>
ze Munsalvæsche baz dan hie.<br/>
du noch ez ze wirte nie<br/>
kômt, der iwer gerner pflæge,<br/>
ob ez hie bereitez læge.»
</p>
<p>
si giengen ûz umb ir bejac.<br/>
Parzivâl des fuoters pflac.<br/>
der wirt gruop im würzelîn:<br/>
daz muose ir beste spîse sîn.<br/>
der wirt sînr orden niht vergaz:<br/>
swie vil er gruop, decheine er az<br/>
der würze vor der nône:<br/>
an die stûden schône<br/>
hienc ers und suochte mêre.<br/>
durch die gotes êre<br/>
manegen tac ungâz er gienc,<br/>
so er vermiste dâ sîn spîse hienc.<br/>
Die zwêne gesellen niht verdrôz,<br/>
si giengen dâ der brunne flôz,<br/>
si wuoschen würze unde ir krût.<br/>
ir munt wart selten lachens lût.<br/>
ieweder sîne hende<br/>
twuoc. an eime gebende<br/>
truoc Parzivâl îwîn loup<br/>
fürz ors. ûf ir ramschoup<br/>
giengens wider zuo den koln.<br/>
man dorfte in niht mêr spîse holn:<br/>
dane was gesoten noch gebrâten,<br/>
unt ir küchen unberâten.<br/>
Parzivâl mit sinne,<br/>
durch die getriwe minne<br/>
dier gein sînem wirte truoc,<br/>
in dûhte er hete baz genuoc<br/>
dan dô sîn pflac Gurnemanz,<br/>
und dô sô maneger frouwen varwe glanz<br/>
ze Munsalvæsche für in gienc,<br/>
da er wirtschaft vome grâle enpfienc.
</p>
<p>
der wirt mit triwen wîse<br/>
sprach «neve, disiu spîse<br/>
sol dir niht versmâhen.<br/>
dune fündst in allen gâhen<br/>
dehein wirt der dir gunde baz<br/>
guoter wirtschaft âne haz.»<br/>
Parzivâl sprach «hêrre,<br/>
der gotes gruoz mir verre,<br/>
op mich ie baz gezæme<br/>
swes ich von wirte næme.»<br/>
Swaz dâ was spîse für getragen,<br/>
beliben si dâ nâch ungetwagen,<br/>
daz enschadet in an den ougen niht,<br/>
als man fischegen handen giht.<br/>
ich wil für mich geheizen,<br/>
man möhte mit mir beizen,<br/>
wær ich für vederspil erkant,<br/>
ich swunge al gernde von der hant,<br/>
bî selhen kröpfelînen<br/>
tæte ich fliegen schînen.
</p>
<p>
wes spotte ich der getriwen diet?<br/>
mîn alt unfuoge mir daz riet.<br/>
ir hât doch wol gehœret<br/>
waz in rîcheit hât gestœret,<br/>
war umb si wâren freuden arm,<br/>
dicke kalt unt selten warm.<br/>
si dolten herzen riuwe<br/>
niht wan durch rehte triuwe,<br/>
ân alle missewende.<br/>
von der hôhsten hende<br/>
enpfiengens umb ir kumber solt:<br/>
got was und wart in bêden holt.
</p>
<p>
si stuonden ûf und giengen dan,<br/>
Parzivâl unt der guote man,<br/>
zem orse gein dem stalle.<br/>
mit kranker freuden schalle<br/>
der wirt zem ors sprach «mir ist leit<br/>
dîn hungerbæriu arbeit<br/>
durch den satel der ûf dir ligt,<br/>
der Anfortases wâpen pfligt.»<br/>
Dô si daz ors begiengen,<br/>
niwe klage si an geviengen.<br/>
Parzivâl zem wirte sîn<br/>
sprach «hêrre und lieber œheim mîn,<br/>
getorst ichz iu vor scham gesagn,<br/>
mîn ungelücke ich solde klagn.<br/>
daz verkiest durch iwer selbes zuht:<br/>
mîn triwe hât doch gein iu fluht.<br/>
ich hân sô sêre missetân,<br/>
welt ir michs engelten lân,<br/>
sô scheide ich von dem trôste<br/>
unt bin der unerlôste<br/>
immer mêr von riuwe.<br/>
ir sult mit râtes triuwe<br/>
klagen mîne tumpheit.<br/>
der ûf Munsalvæsche reit,<br/>
unt der den rehten kumber sach,<br/>
unt der deheine vrâge sprach,<br/>
daz bin ich unsælec barn:<br/>
sus hân ich, hêrre, missevarn.»
</p>
<p>
der wirt sprach «neve, waz sagestu nuo?<br/>
wir sulen bêde samt zuo<br/>
herzenlîcher klage grîfen<br/>
unt die freude lâzen slîfen,<br/>
sît dîn kunst sich sælden sus verzêch.<br/>
dô dir got fünf sinne lêch,<br/>
die hânt ir rât dir vor bespart.<br/>
wie was dîn triwe von in bewart<br/>
an den selben stunden<br/>
bî Anfortases wunden?<br/>
Doch wil ich râtes niht verzagn:<br/>
dune solt och niht ze sêre klagn.<br/>
du solt in rehten mâzen<br/>
klagen und klagen lâzen.<br/>
diu menscheit hât wilden art.<br/>
etswâ wil jugent an witze vart:<br/>
wil dennez alter tumpheit üeben<br/>
unde lûter site trüeben,<br/>
dâ von wirt daz wîze sal<br/>
unt diu grüene tugent val,<br/>
dâ von beklîben möhte<br/>
daz der werdekeit töhte.<br/>
möht ich dirz wol begrüenen<br/>
unt dîn herze alsô erküenen<br/>
daz du den prîs bejagtes<br/>
unt an got niht verzagtes,<br/>
so gestüende noch dîn linge<br/>
an sô werdeclîchem dinge,<br/>
daz wol ergetzet hieze.<br/>
got selbe dich niht lieze:
</p>
<p>
ich bin von gote dîn râtes wer.<br/>
nu sag mir, sæhe du daz sper<br/>
ze Munsalvæsche ûf dem hûs?<br/>
dô der sterne Sâturnus<br/>
wider an sîn zil gestuont,<br/>
daz wart uns bî der wunden kuont,<br/>
unt bî dem sumerlîchen snê.<br/>
im getet der frost nie sô wê,<br/>
dem süezen œheime dîn.<br/>
daz sper muos in die wunden sîn:<br/>
Dâ half ein nôt für d'andern nôt:<br/>
des wart daz sper bluotec rôt.
</p>
<p>
etslîcher sterne komende tage<br/>
die diet dâ lêret jâmers klage,<br/>
die sô hôhe ob ein ander stênt<br/>
und ungelîche wider gênt:<br/>
unt des mânen wandelkêre<br/>
schadet ouch zer wunden sêre.<br/>
dise zît diech hie benennet hân,<br/>
sô muoz der künec ruowe lân:<br/>
sô tuot im grôzer frost sô wê,<br/>
sîn fleisch wirt kelter denne der snê.<br/>
sît man daz gelüppe heiz<br/>
an dem spers îsen weiz,<br/>
die zît manz ûf die wunden leit:<br/>
den frost ez ûzem lîbe treit,<br/>
al umbez sper glas var als îs.<br/>
dazne moht ab keinen wîs<br/>
vome sper niemen bringen dan:<br/>
wan Trebuchet der wîse man<br/>
der worht zwei mezzer, diu ez sniten,<br/>
ûz silber, diu ez niht vermiten.<br/>
den list tet im ein segen kuont,<br/>
der an des küneges swerte stuont,<br/>
maneger ist der gerne giht,<br/>
aspindê dez holz enbrinne niht:<br/>
sô dises glases drûf iht spranc,<br/>
fiuwers lohen dâ nâch swanc:<br/>
aspindê dâ von verbran.<br/>
waz wunders diz gelüppe kan!<br/>
Er mac gerîten noch gegên,<br/>
der künec, noch geligen noch gestên:<br/>
er lent, âne sitzen,<br/>
mit siufzebæren witzen.<br/>
gein des mânen wandel ist im wê.<br/>
Brumbâne ist genant ein sê:<br/>
dâ treit mann ûf durch süezen luft,<br/>
durch sîner sûren wunden gruft.<br/>
daz heizt er sînen weidetac:<br/>
swaz er aldâ gevâhen mac<br/>
bî sô smerzlîchem sêre,<br/>
er bedarf dâ heime mêre.<br/>
dâ von kom ûz ein mære,<br/>
er wær ein fischære.<br/>
daz mære muoser lîden:<br/>
salmen, lamprîden,<br/>
hât er doch lützel veile,<br/>
der trûrege, niht der geile.»
</p>
<p>
Parzivâl sprach al zehant<br/>
«in dem sê den künec ich vant<br/>
gankert ûf dem wâge,<br/>
ich wæn durch vische lâge<br/>
od durch ander kurzewîle.<br/>
ich hete manege mîle<br/>
des tages dar gestrichen.<br/>
Pelrapeire ich was entwichen<br/>
reht umbe den mitten morgen.<br/>
des âbents pflac ich sorgen,<br/>
wâ diu herberge möhte sîn:<br/>
der beriet mich der œheim mîn.»<br/>
«Du rite ein angestlîche vart,»<br/>
sprach der wirt, «durch warte wol bewart.<br/>
ieslîchiu sô besetzet ist<br/>
mit rotte, selten iemens list<br/>
in hilfet gein der reise:<br/>
er kêrte ie gein der freise,<br/>
swer jenen her dâ zuo zin reit.<br/>
si nement niemens sicherheit,<br/>
si wâgnt ir lebn gein jenes lebn:<br/>
daz ist für sünde in dâ gegebn.»
</p>
<p>
«nu kom ich âne strîten<br/>
an den selben zîten<br/>
geriten dâ der künec was,»<br/>
sprach Parzivâl. «des palas<br/>
sach ich des âbents jâmers vol.<br/>
wie tet in jâmer dô sô wol?<br/>
ein knappe aldâ zer tür în spranc,<br/>
dâ von der palas jâmers klanc.<br/>
der truoc in sînen henden<br/>
einen schaft zen vier wenden,<br/>
dar inne ein sper bluotec rôt.<br/>
des kom diu diet in jâmers nôt.»
</p>
<p>
der wirt sprach «neve, sît noch ê<br/>
wart dem künige niht sô wê,<br/>
wan dô sîn komen zeigte sus<br/>
der sterne Sâturnus:<br/>
der kan mit grôzem froste komn.<br/>
drûf legen moht uns niht gefromn,<br/>
als manz ê drûffe ligen sach:<br/>
daz sper man in die wunden stach.<br/>
Sâturnus louft sô hôhe enbor,<br/>
daz ez diu wunde wesse vor,<br/>
ê der ander frost kœm her nâch.<br/>
dem snê was ninder als gâch,<br/>
er viel alrêrst an dr andern naht<br/>
in der sumerlîchen maht.<br/>
dô mans küneges frost sus werte,<br/>
die diet ez freuden herte.»
</p>
<p>
dô sprach der kiusche Trevrizzent<br/>
«si enpfiengen jâmers soldiment:<br/>
daz sper in freude enpfuorte,<br/>
daz ir herzen verch sus ruorte.<br/>
dô machte ir jâmers triuwe<br/>
des toufes lêre al niuwe.»
</p>
<p>
Parzivâl zem wirte sprach<br/>
«fünf und zweinzec meide ich dâ sach,<br/>
die vor dem künege stuonden<br/>
und wol mit zühten kuonden.»<br/>
der wirt sprach «es suln meide pflegn<br/>
(des hât sich got gein im bewegn),<br/>
des grâls, dem si dâ dienden für.<br/>
der grâl ist mit hôher kür.<br/>
sô suln sîn rîter hüeten<br/>
mit kiuscheclîchen güeten.<br/>
der hôhen sterne komendiu zît<br/>
der diet aldâ grôz jâmer gît,<br/>
den jungen unt den alten.<br/>
got hât zorn behalten<br/>
gein in alze lange dâ:<br/>
wenne suln si freude sprechen jâ?<br/>
Neve, nu wil ich sagen dir<br/>
daz du maht wol gelouben mir.<br/>
ein tschanze dicke stêt vor in,<br/>
si gebent unde nement gewin.<br/>
si enpfâhent kleiniu kinder dar<br/>
von hôher art unt wol gevar.<br/>
wirt iender hêrrenlôs ein lant,<br/>
erkennt si dâ die gotes hant,<br/>
sô daz diu diet eins hêrren gert<br/>
vons grâles schar, die sint gewert.<br/>
des müezn och si mit zühten pflegn:<br/>
sîn hüet aldâ der gotes segn.
</p>
<p>
got schaft verholne dan die man,<br/>
offenlîch gît man meide dan.<br/>
du solt des sîn vil gewis<br/>
daz der künec Castis<br/>
Herzeloyden gerte,<br/>
der man in schône werte:<br/>
dîne muoter gap man im ze konen.<br/>
er solt ab niht ir minne wonen:<br/>
der tôt in ê leit in daz grap.<br/>
dâ vor er dîner muoter gap<br/>
Wâleis unt Norgâls,<br/>
Kanvoleis und Kingrivâls,<br/>
daz ir mit sale wart gegebn.<br/>
der künec niht lenger solde lebn.<br/>
diz was ûf sîner reise wider:<br/>
der künec sich leite sterbens nider.<br/>
dô truoc si krône über zwei lant:<br/>
da erwarp si Gahmuretes hant.<br/>
Sus gît man vome grâle dan<br/>
offenlîch meide, verholn die man,<br/>
durch fruht ze dienste wider dar,<br/>
ob ir kint des grâles schar<br/>
mit dienste suln mêren:<br/>
daz kan si got wol lêren.
</p>
<p>
swer sich diens geim grâle hât bewegn,<br/>
gein wîben minne er muoz verpflegn.<br/>
wan der künec sol haben eine<br/>
ze rehte ein konen reine,<br/>
unt ander die got hât gesant<br/>
ze hêrrn in hêrrenlôsiu lant.<br/>
über daz gebot ich mich bewac<br/>
daz ich nâch minnen dienstes pflac.<br/>
mir geriet mîn flæteclîchiu jugent<br/>
unde eins werden wîbes tugent,<br/>
daz ich in ir dienste reit,<br/>
da ich dicke herteclîchen streit.<br/>
die wilden âventiure<br/>
mich dûhten sô gehiure<br/>
daz ich selten turnierte.<br/>
ir minne condwierte<br/>
mir freude in daz herze mîn:<br/>
durch si tet ich vil strîtes schîn.<br/>
des twanc mich ir minnen kraft<br/>
gein der wilden verren rîterschaft.<br/>
ir minne ich alsus koufte:<br/>
der heidn unt der getoufte<br/>
wârn mir strîtes al gelîch.<br/>
si dûhte mich lônes rîch.<br/>
Sus pflac ichs durch die werden<br/>
ûf den drîn teiln der erden,<br/>
ze Eurôpâ unt in Asîâ<br/>
unde verre in Affricâ.<br/>
so ich rîche tjoste wolde tuon,<br/>
sô reit ich für Gaurîuon.<br/>
ich hân ouch manege tjoste getân<br/>
vor dem berc ze Fâmorgân.<br/>
ich tet vil rîcher tjoste schîn<br/>
vor dem berc ze Agremontîn.<br/>
swer einhalp wil ir tjoste hân,<br/>
dâ koment ûz fiurige man:<br/>
anderhalp si brinnent niht,<br/>
swaz man dâ tjostiure siht.<br/>
und dô ich für den Rôhas<br/>
durch âventiure gestrichen was,<br/>
dâ kom ein werdiu windisch diet<br/>
ûz durch tjoste gegenbiet.
</p>
<p>
ich fuor von Sibilje<br/>
daz mer alumb gein Zilje,<br/>
durch Frîûl ûz für Aglei.<br/>
ôwê unde heiâ hei<br/>
daz ich dînen vater ie gesach,<br/>
der mir ze sehen aldâ geschach.<br/>
do ich ze Sibilje zogte în,<br/>
dô het der werde Anschevîn<br/>
vor mir geherberget ê.<br/>
sîn vart tuot mir iemer wê,<br/>
die er fuor ze Baldac:<br/>
ze tjostiern er dâ tôt lac.<br/>
Daz was ê von im dîn sage:<br/>
ez ist imêr mîns herzen klage.
</p>
<p>
mîn bruodr ist guotes rîche:<br/>
verholne rîterlîche<br/>
er mich dicke von im sande.<br/>
sô ich von Munsalvæsche wande,<br/>
sîn insigel nam ich dâ<br/>
und fuort ez ze Karchobrâ,<br/>
dâ sich sewet der Plimizœl,<br/>
in dem bistuom ze Barbigœl.<br/>
der burcgrâve mich dâ beriet<br/>
ûfez insigl, ê ich von im schiet,<br/>
knappn und ander koste<br/>
gein der wilden tjoste<br/>
und ûf ander rîterlîche vart:<br/>
des wart vil wênc von im gespart.<br/>
ich muose al eine komen dar:<br/>
an der widerreise liez ich gar<br/>
bî im swaz ich gesindes pflac:<br/>
ich reit dâ Munsalvæsche lac.
</p>
<p>
nu hœre, lieber neve mîn.<br/>
dô mich der werde vater dîn<br/>
ze Sibilje alrêste sach,<br/>
balde er mîn ze bruoder jach<br/>
Herzeloyden sînem wîbe,<br/>
doch wart von sîme lîbe<br/>
mîn antlütze nie mêr gesehn.<br/>
man muose ouch mir für wâr dâ jehn<br/>
daz nie schœner mannes bilde wart:<br/>
dannoch was ich âne bart.<br/>
In mîne herberge er fuor.<br/>
für dise rede ich dicke swuor<br/>
manegen ungestabten eit.<br/>
dô er mich sô vil an gestreit,<br/>
verholn ichz im dô sagte;<br/>
des er freude vil bejagte.
</p>
<p>
er gap sîn kleinœte mir:<br/>
swaz ich im gap daz was sîn gir.<br/>
mîne kefsen, die du sæhe ê,<br/>
(diu ist noch grüener denne der klê)<br/>
hiez ich wurken ûz eim steine<br/>
den mir gap der reine.<br/>
sînen neven er mir ze knehte liez,<br/>
Ithêrn, den sîn herze hiez<br/>
daz aller valsch an im verswant,<br/>
den künec von Kucûmerlant.<br/>
wir mohten vart niht lenger sparn,<br/>
wir muosen von ein ander varn.<br/>
er kêrte dâ der bâruc was,<br/>
und ich fuor für den Rôhas.
</p>
<p>
ûz Zilje ich für den Rôhas reit,<br/>
drî mæntage ich dâ vil gestreit.<br/>
mich dûhte ich het dâ wol gestriten:<br/>
dar nâch ich schierste kom geriten<br/>
in die wîten Gandîne,<br/>
dâ nâch der ane dîne<br/>
Gandîn wart genennet.<br/>
dâ wart Ithêr bekennet.<br/>
diu selbe stat lît aldâ<br/>
dâ diu Greian in die Trâ,<br/>
Mit golde ein wazzer, rinnet.<br/>
dâ wart Ithêr geminnet.<br/>
dîne basen er dâ vant:<br/>
diu was frouwe überz lant:<br/>
Gandîn von Anschouwe<br/>
hiez si dâ wesen frouwe.<br/>
si heizet Lammîre:<br/>
so istz lant genennet Stîre.<br/>
swer schildes ambet üeben wil,<br/>
der muoz durchstrîchen lande vil.
</p>
<p>
nu riwet mich mîn knappe rôt,<br/>
durch den si mir grôz êre bôt.<br/>
von Ithêr du bist erborn:<br/>
dîn hant die sippe hât verkorn:<br/>
got hât ir niht vergezzen doch,<br/>
er kan si wol geprüeven noch.<br/>
wilt du gein got mit triwen lebn,<br/>
sô solte im wandel drumbe gebn.<br/>
mit riwe ich dir daz künde,<br/>
du treist zwuo grôze sünde:<br/>
Ithêrn du hâst erslagen,<br/>
du solt ouch dîne muoter klagen.<br/>
ir grôziu triwe daz geriet,<br/>
dîn vart si vome leben schiet,<br/>
die du jungest von ir tæte.<br/>
nu volge mîner ræte,<br/>
nim buoz für missewende,<br/>
unt sorge et umb dîn ende,<br/>
daz dir dîn arbeit hie erhol<br/>
daz dort diu sêle ruowe dol.»<br/>
Der wirt ân allez bâgen<br/>
begunde in fürbaz frâgen<br/>
«neve, noch hân ich niht vernomen<br/>
wannen dir diz ors sî komen.»<br/>
«hêrre, daz ors ich erstreit,<br/>
dô ich von Sigûnen reit.<br/>
vor einer klôsen ich die sprach:<br/>
dar nâch ich flügelingen stach<br/>
einen rîter drabe und zôch ez dan.<br/>
von Munsalvæsche was der man.»<br/>
der wirt sprach «ist ab der genesen,<br/>
des ez von rehte solde wesen?»<br/>
«hêrre, ich sach in vor mir gên,<br/>
unt vant daz ors bî mir stên.»<br/>
«wilt dus grâls folc sus rouben,<br/>
unt dâ bî des gelouben,<br/>
du gewinnest ir noch minne,<br/>
sô zweient sich die sinne.»<br/>
«hêrre, ich namz in eime strît.<br/>
swer mir dar umbe sünde gît,<br/>
der prüeve alrêrste wie diu stê.<br/>
mîn ors het ich verlorn ê.»
</p>
<p>
dô sprach aber Parzivâl<br/>
«wer was ein maget diu den grâl<br/>
truoc? ir mantel lêch man mir.»<br/>
der wirt sprach «neve, was er ir<br/>
(diu selbe ist dîn muome),<br/>
sine lêch dirs niht ze ruome:<br/>
si wând du soltst dâ hêrre sîn<br/>
des grâls unt ir, dar zuo mîn.<br/>
Dîn œheim gap dir ouch ein swert,<br/>
dâ mit du sünden bist gewert,<br/>
sît daz dîn wol redender munt<br/>
dâ leider niht tet frâge kunt.<br/>
die sünde lâ bî dn andern stên:<br/>
wir suln ouch tâlanc ruowen gên.»<br/>
wênc wart in bette und kulter brâht:<br/>
si giengn et ligen ûf ein bâht.<br/>
daz leger was ir hôhen art<br/>
gelîche ninder dâ bewart.
</p>
<p>
sus was er dâ fünfzehen tage.<br/>
der wirt sîn pflac als ich iu sage.<br/>
krût unde würzelîn<br/>
daz muose ir bestiu spîse sîn.<br/>
Parzivâl die swære<br/>
truoc durch süeziu mære,<br/>
wand in der wirt von sünden schiet<br/>
unt im doch rîterlîchen riet.
</p>
<p>
eins tages frâgt in Parzivâl<br/>
«wer was ein man lac vorme grâl?<br/>
der was al grâ bî liehtem vel.»<br/>
der wirt sprach «daz was Titurel.<br/>
der selbe ist dîner muoter an.<br/>
dem wart alrêrst des grâles van<br/>
bevolhen durch schermens rât.<br/>
ein siechtuom heizet pôgrât<br/>
treit er, die leme helfelôs.<br/>
sîne varwe er iedoch nie verlôs,<br/>
wand er den grâl sô dicke siht:<br/>
dâ von mager ersterben niht.<br/>
Durch rât si hânt den betterisen.<br/>
in sîner jugent fürt unde wisen<br/>
reit er vil durch tjostieren.<br/>
wilt du dîn leben zieren<br/>
und rehte werdeclîchen varn,<br/>
sô muostu haz gein wîben sparn.<br/>
wîp und pfaffen sint erkant,<br/>
die tragent unwerlîche hant:<br/>
sô reicht übr pfaffen gotes segen.<br/>
der sol dîn dienst mit triwen pflegen,<br/>
dar umbe, ob wirt dîn ende guot:<br/>
du muost zen pfaffen haben muot.<br/>
swaz dîn ouge ûf erden siht,<br/>
daz glîchet sich dem priester niht.<br/>
sîn munt die marter sprichet,<br/>
diu unser flust zebrichet:<br/>
ouch grîfet sîn gewîhtiu hant<br/>
an daz hœheste pfant<br/>
daz ie für schult gesetzet wart:<br/>
swelch priester sich hât sô bewart<br/>
daz er dem kiusche kan gegebn,<br/>
wie möht der heileclîcher lebn?»
</p>
<p>
diz was ir zweier scheidens tac.<br/>
Trevrizent sich des bewac,<br/>
er sprach «gip mir dîn sünde her:<br/>
vor gote ich bin dîn wandels wer.<br/>
und leist als ich dir hân gesagt:<br/>
belîp des willen unverzagt.»<br/>
von ein ander schieden sie:<br/>
ob ir welt, sô prüevet wie.<br/>
<h2>Buch X</h2>
</p>
<p>
nu wasez ouch über des jâres zît.<br/>
gescheiden was des kampfes strît,<br/>
den der lantgrâve zem Plimizœl<br/>
erwarp. der was ze Barbigœl<br/>
von Tschanfanzûn gesprochen:<br/>
da beleip ungerochen<br/>
der künec Kingrisîn.<br/>
Vergulaht der sun sîn<br/>
kom gein Gâwâne dar:<br/>
dô nam diu werlt ir sippe war,<br/>
und schiet den kampf ir sippe maht;<br/>
wand ouch der grâve Ehcunaht<br/>
ûf im die grôzen schulde truoc,<br/>
der man Gâwân zêch genuoc.<br/>
des verkôs Kingrimursel<br/>
ûf Gâwân den degen snel.
</p>
<p>
si fuoren beide sunder dan,<br/>
Vergulaht unt Gâwân,<br/>
an dem selben mâle<br/>
durch vorschen nâch dem grâle,<br/>
aldâ si mit ir henden<br/>
mange tjoste muosen senden.<br/>
wan swers grâles gerte,<br/>
der muose mit dem swerte<br/>
sich dem prîse nâhen.<br/>
sus sol man prîses gâhen.<br/>
Wiez Gâwâne komen sî,<br/>
der ie was missewende frî,<br/>
sît er von Tschanfanzûn geschiet,<br/>
op sîn reise ûf strît geriet,<br/>
des jehen diez dâ sâhen:<br/>
er muoz nu strîte nâhen.
</p>
<p>
eins morgens kom hêr Gâwân<br/>
geriten ûf einen grüenen plân.<br/>
dâ sach er blicken einen schilt:<br/>
dâ was ein tjoste durch gezilt;<br/>
und ein pfert daz frowen gereite truoc:<br/>
des zoum unt satel was tiur genuoc.<br/>
ez was gebunden vaste<br/>
zuome schilte an einem aste.<br/>
dô dâhter «wer mac sîn diz wîp,<br/>
diu alsus werlîchen lîp<br/>
hât, daz si schildes pfligt?<br/>
op si sich strîts gein mir bewigt,<br/>
wie sol ich mich ir danne wern?<br/>
ze fuoz trûw ich mich wol ernern.<br/>
wil si die lenge ringen,<br/>
si mac mich nider bringen,<br/>
ich erwerbes haz ode gruoz,<br/>
sol dâ ein tjost ergên ze fuoz.<br/>
ob ez halt frou Kamille wære,<br/>
diu mit rîterlîchem mære<br/>
vor Laurente prîs erstreit,<br/>
wær si gesunt als si dort reit,<br/>
ez wurde iedoch versuocht an sie,<br/>
op si mir strîten büte alhie.»<br/>
Der schilt was ouch verhouwen:<br/>
Gâwân begunde in schouwen,<br/>
dô er derzuo kom geriten.<br/>
der tjoste venster was gesniten<br/>
mit der glâvîne wît.<br/>
alsus mâlet si der strît:<br/>
wer gults den schiltæren,<br/>
ob ir varwe alsus wæren?<br/>
der linden grôz was der stam.<br/>
och saz ein frouwe an freuden lam<br/>
derhinder ûf grüenem klê:<br/>
der tet grôz jâmer als wê,<br/>
daz si der freude gar vergaz.<br/>
er reit hin umbe gein ir baz.<br/>
ir lac ein rîter in der schôz,<br/>
dâ von ir jâmer was sô grôz.
</p>
<p>
Gâwân sîn grüezen niht versweic:<br/>
diu frouwe im dancte unde neic.<br/>
er vant ir stimme heise,<br/>
verschrît durch ir freise.<br/>
do erbeizte mîn hêr Gâwân.<br/>
dâ lac durchstochen ein man:<br/>
dem gienc dez bluot in den lîp.<br/>
dô frâgter des heldes wîp,<br/>
op der rîter lebte<br/>
ode mit dem tôde strebte.<br/>
dô sprach si «hêrre, er lebet noch:<br/>
ich wæn daz ist unlenge doch.<br/>
got sande iuch mir ze trôste her:<br/>
nu rât nâch iwerre triwen ger.<br/>
Ir habt kumbers mêr dan ich gesehn:<br/>
lât iwern trôst an mir geschehn,<br/>
daz ich iwer hilfe schouwe.»<br/>
«ich tuon,» sprach er, «frouwe.
</p>
<p>
disem rîter wold ich sterben wern,<br/>
ich trûwt in harte wol ernern,<br/>
het ich eine rœren:<br/>
sehen unde hœren<br/>
möht ir in dicke noch gesunt.<br/>
wan er ist niht ze verhe wunt:<br/>
daz bluot ist sînes herzen last.»<br/>
er begreif der linden einen ast,<br/>
er sleiz ein louft drabe als ein rôr<br/>
(er was zer wunden niht ein tôr):<br/>
den schoup er zer tjost in den lîp.<br/>
dô bat er sûgen daz wîp,<br/>
unz daz bluot gein ir flôz.<br/>
des heldes kraft sich ûf entslôz,<br/>
daz er wol redte unde sprach.<br/>
do er Gâwânn ob im ersach,<br/>
dô dancte er im sêre,<br/>
und jach, er hetes êre<br/>
daz er in schied von unkraft,<br/>
und frâgt in ober durch rîterschaft<br/>
wær komen dar gein Lôgrois.<br/>
«ich streich ouch verr von Punturtois<br/>
und wolt hie âventiure bejagn.<br/>
von herzen sol ichz immer klagn<br/>
daz ich sô nâhe geriten bin.<br/>
ir sultz ouch mîden, habt ir sin.<br/>
Ich enwânde niht deiz kœm alsus.<br/>
Lishoys Gwelljus<br/>
hât mich sêre geletzet<br/>
und hinderz ors gesetzet<br/>
mit einer tjoste rîche:<br/>
diu ergienc sô hurteclîche<br/>
durch mînen schilt und durch den lîp.<br/>
dô half mir diz guote wîp<br/>
ûf ir pfert an dise stat.»<br/>
Gâwân er sêre belîben bat.<br/>
Gâwân sprach, er wolde sehn<br/>
wâ im der schade dâ wære geschehn.<br/>
«lît Lôgroys sô nâhen,<br/>
mac i'n dervor ergâhen,<br/>
sô muoz er antwurten mir:<br/>
ich frâge in waz er ræche an dir.»<br/>
«des entuo niht,» sprach der wunde man.<br/>
«der wârheit ich dir jehen kan.<br/>
dar engêt niht kinde reise:<br/>
ez mac wol heizen freise.»
</p>
<p>
Gâwân die wunden verbant<br/>
mit der frouwen houbtgewant,<br/>
er sprach zer wunden wunden segn,<br/>
er bat got man und wîbes pflegn.<br/>
er vant al bluotec ir slâ,<br/>
als ein hirze wære erschozzen dâ.<br/>
daz enliez niht irre in rîten:<br/>
er sach in kurzen zîten<br/>
Lôgroys die gehêrten.<br/>
vil liut mit lobe si êrten.<br/>
An der bürge lâgen lobes werc.<br/>
nâch trendeln mâze was ir berc:<br/>
swâ si verre sach der tumbe,<br/>
er wând si liefe alumbe.<br/>
der bürge man noch hiute giht<br/>
daz gein ir sturmes hôrte niht:<br/>
si forhte wênec selhe nôt,<br/>
swâ man hazzen gein ir bôt.<br/>
alumben berc lac ein hac,<br/>
des man mit edelen boumen pflac.<br/>
vîgen boum, grânât,<br/>
öle, wîn und ander rât,<br/>
des wuohs dâ ganziu rîcheit.<br/>
Gâwân die strâze al ûf hin reit:<br/>
da ersaher niderhalben sîn<br/>
freude und sîns herzen pîn.
</p>
<p>
ein brunne ûzem velse schôz:<br/>
dâ vander, des in niht verdrôz,<br/>
ein alsô clâre frouwen,<br/>
dier gerne muose schouwen,<br/>
aller wîbes varwe ein bêâ flûrs.<br/>
âne Condwîrn âmûrs<br/>
wart nie geborn sô schœner lîp.<br/>
mit clârheit süeze was daz wîp,<br/>
wol geschict unt kurtoys.<br/>
si hiez Orgelûse de Lôgroys.<br/>
och sagt uns d'âventiur von ir,<br/>
si wære ein reizel minnen gir,<br/>
ougen süeze ân smerzen,<br/>
unt ein spansenwe des herzen.<br/>
Gâwân bôt ir sînen gruoz.<br/>
er sprach «ob ich erbeizen muoz<br/>
mit iweren hulden, frouwe,<br/>
ob ich iuch des willen schouwe<br/>
daz ir mich gerne bî iu hât,<br/>
grôz riwe mich bî freuden lât:<br/>
sone wart nie rîter mêr sô frô.<br/>
mîn lîp muoz ersterben sô<br/>
daz mir nimmer wîp gevellet baz.»<br/>
«deist et wol: nu weiz ich ouch daz:»<br/>
selch was ir rede, dô se an in sach.<br/>
ir süezer munt mêr dannoch sprach
</p>
<p>
«nu enlobt mich niht ze sêre:<br/>
ir enpfâhtes lîhte unêre.<br/>
ichn wil niht daz ieslîch munt<br/>
gein mir tuo sîn prüeven kunt.<br/>
wær mîn lop gemeine,<br/>
daz hiez ein wirde kleine,<br/>
dem wîsen unt dem tumben,<br/>
dem slehten und dem krumben:<br/>
wâ riht ez sich danne für<br/>
nâch der werdekeite kür?<br/>
ich sol mîn lop behalten,<br/>
daz es die wîsen walten.<br/>
ichn weiz niht, hêrre, wer ir sît:<br/>
iwers rîtens wære von mir zît.
</p>
<p>
mîn prüeven lât iuch doch niht frî:<br/>
ir sît mînem herzen bî,<br/>
verre ûzerhalp, niht drinne.<br/>
gert ir mîner minne,<br/>
Wie habt ir minne an mich erholt?<br/>
maneger sîniu ougen bolt,<br/>
er möhts ûf einer slingen<br/>
ze senfterm wurfe bringen,<br/>
ob er sehen niht vermîdet<br/>
daz im sîn herze snîdet.<br/>
lât walzen iwer kranken gir<br/>
ûf ander minne dan ze mir.<br/>
dient nâch minne iwer hant,<br/>
hât iuch âventiure gesant<br/>
nâch minne ûf rîterlîche tât,<br/>
des lônes ir an mir niht hât:<br/>
ir mugt wol laster hie bejagn,<br/>
muoz ich iu die wârheit sagn.»
</p>
<p>
dô sprach er «frouwe, ir sagt mir wâr.<br/>
mîn ougen sint des herzen vâr:<br/>
die hânt an iwerem lîbe ersehn,<br/>
daz ich mit wârheit des muoz jehn<br/>
daz ich iwer gevangen bin.<br/>
kêrt gein mir wîplîchen sin.<br/>
swies iuch habe verdrozzen,<br/>
ir habt mich în geslozzen:<br/>
nu lœset oder bindet.<br/>
des willen ir mich vindet,<br/>
het ich iuch swâ ich wolte,<br/>
den wunsch ich gerne dolte.»
</p>
<p>
si sprach «nu füert mich mit iu hin,<br/>
welt ir teilen den gewin,<br/>
den ir mit minne an mir bejagt,<br/>
mit laster irz dâ nâch beklagt.<br/>
Ich wiste gerne ob ir der sît,<br/>
der durch mich getorste lîden strît.<br/>
daz verbert, bedurft ir êre.<br/>
solt ich iu râten mêre,<br/>
spræcht ir denne der volge jâ,<br/>
sô suocht ir minne anderswâ.<br/>
ob ir mîner minne gert,<br/>
minne und freude ir sît entwert.<br/>
ob ir mich hinnen füeret,<br/>
grôz sorge iuch dâ nâch rüeret.»
</p>
<p>
dô sprach mîn hêr Gâwân<br/>
«wer mac minne ungedienet hân?<br/>
muoz ich iu daz künden,<br/>
der treit si hin mit sünden.<br/>
swem ist ze werder minne gâch,<br/>
dâ hœret dienst vor unde nâch.»<br/>
si sprach «welt ir mir dienst gebn,<br/>
sô müezt ir werlîche lebn,<br/>
unt megt doch laster wol bejagn.<br/>
mîn dienst bedarf decheines zagn.<br/>
vart jenen pfat (êst niht ein wec)<br/>
dort über jenen hôhen stec<br/>
in jenen boumgarten.<br/>
mîns pferts sult ir dâ warten.<br/>
dâ hœrt ir und seht manege diet,<br/>
die tanzent unde singent liet,<br/>
tambûren, floitieren.<br/>
swie si iuch condwieren,<br/>
gêt durch si dâ mîn pfärt dort stêt,<br/>
unt lœst ez ûf: nâch iu ez gêt.»<br/>
Gâwân von dem orse spranc.<br/>
dô het er mangen gedanc,<br/>
wie daz ors sîn erbite.<br/>
dem brunnen wonte ninder mite<br/>
dâ erz geheften möhte.<br/>
er dâhte, ob im daz töhte<br/>
daz siz ze behalten næme,<br/>
ob im diu bete gezæme.<br/>
«ich sihe wol wes ir angest hât,»<br/>
sprach si. «diz ors mir stên hie lât:<br/>
daz behalt ich unz ir wider kumt.<br/>
mîn dienst iu doch vil kleine frumt.»
</p>
<p>
dô nam mîn hêr Gâwân<br/>
den zügel von dem orse dan:<br/>
er sprach «nu habt mirz, frouwe.»<br/>
«bî tumpheit ich iuch schouwe,»<br/>
sprach si: «wan dâ lac iwer hant,<br/>
der grif sol mir sîn unbekant.»<br/>
dô sprach der minne gernde man<br/>
«frouwe, in greif nie vorn dran.»<br/>
«nu, dâ wil ichz enpfâhen,»<br/>
sprach si. «nu sult ir gâhen,<br/>
und bringt mir balde mîn pfert.<br/>
mîner reise ir sît mit iu gewert.»<br/>
daz dûhte in freudehaft gewin:<br/>
dô gâht er balde von ir hin<br/>
über den stec zer porten în.<br/>
dâ saher manger frouwen schîn<br/>
und mangen rîter jungen,<br/>
die tanzten unde sungen.<br/>
Dô was mîn hêr Gâwân<br/>
sô gezimiert ein man,<br/>
daz ez si lêrte riuwe:<br/>
wan si heten triuwe,<br/>
die des boumgarten pflâgen.<br/>
si stuonden ode lâgen<br/>
ode sæzen in gezelten,<br/>
die vergâzen des vil selten,<br/>
sine klageten sînen kumber grôz.<br/>
man unt wîp des niht verdrôz,<br/>
genuoge sprâchen, denz was leit,<br/>
«mîner frowen trügeheit<br/>
wil disen man verleiten<br/>
ze grôzen arbeiten.<br/>
ôwê daz er ir volgen wil<br/>
ûf alsus riwebæriu zil.»
</p>
<p>
manec wert man dâ gein im gienc,<br/>
der in mit armen umbevienc<br/>
durch friwentlîch enpfâhen.<br/>
dar nâch begunder nâhen<br/>
einem ölboum: dâ stuont dez pfert:<br/>
ouch was maneger marke wert<br/>
der zoum unt sîn gereite.<br/>
mit einem barte breite,<br/>
wol geflohten unde grâ,<br/>
stuont derbî ein rîter dâ<br/>
über eine krücken gleinet:<br/>
von dem wart ez beweinet<br/>
daz Gâwân zuo dem pfärde gienc.<br/>
mit süezer rede ern doch enpfienc.<br/>
Er sprach «welt ir râtes pflegn,<br/>
ir sult diss pfärdes iuch bewegn.<br/>
ezn wert iu doch niemen hie.<br/>
getât ab ir dez wægest ie,<br/>
sô sult irz pfärt hie lâzen.<br/>
mîn frouwe sî verwâzen,<br/>
daz si sô manegen werden man<br/>
von dem lîbe scheiden kan.»<br/>
Gâwân sprach, ern liezes niht.<br/>
«ôwê des dâ nâch geschiht!»<br/>
sprach der grâwe rîter wert.<br/>
die halftern lôster vome pfert,<br/>
er sprach «ir sult niht langer stên:<br/>
lât diz pfärt nâh iu gên.<br/>
des hant dez mer gesalzen hât,<br/>
der geb iu für kumber rât.<br/>
hüet daz iuch iht gehœne<br/>
mîner frouwen schœne:<br/>
wan diu ist bî der süeze al sûr,<br/>
reht als ein sunnenblicker schûr.»
</p>
<p>
«nu waltes got,» sprach Gâwân.<br/>
urloup nam er zem grâwen man:<br/>
als tet er hie unde dort.<br/>
si sprâchen alle klagendiu wort.<br/>
daz pfärt gienc einen smalen wec<br/>
zer porte ûz nâch im ûf den stec.<br/>
sîns herzen voget er dâ vant:<br/>
diu was frouwe überz lant.<br/>
swie sîn herze gein ir flôch,<br/>
vil kumbers si im doch drîn zôch.<br/>
Si hete mit ir hende<br/>
underm kinne daz gebende<br/>
hin ûfez houbet geleit.<br/>
kampfbæriu lide treit<br/>
ein wîp die man vindet sô:<br/>
diu wær vil lîhte eins schimpfes vrô.<br/>
waz si anderr kleider trüege?<br/>
ob ich nu des gewüege,<br/>
daz ich prüeven solt ir wât,<br/>
ir liehter blic mich des erlât.
</p>
<p>
dô Gâwân zuo der frouwen gienc,<br/>
ir süezer munt in sus enpfienc.<br/>
si sprach «west willekomn, ir gans.<br/>
nie man sô grôze tumpheit dans,<br/>
ob ir mich diens welt gewern.<br/>
ôwê wie gern irz möht verbern!»<br/>
er sprach «ist iu nu zornes gâch,<br/>
dâ hœrt iedoch genâde nâch.<br/>
sît ir strâfet mich sô sêre,<br/>
ir habt ergetzens êre.<br/>
die wîl mîn hant iu dienst tuot,<br/>
unz ir gewinnet lônes muot.<br/>
welt ir, ich heb iuch ûf diz pfert.»<br/>
si sprach «des hân ich niht gegert.<br/>
iwer unversichert hant<br/>
mac grîfen wol an smæher pfant.»<br/>
hin umbe von im si sich swanc,<br/>
von den bluomen ûfez pfärt si spranc.<br/>
si bat in daz er rite für.<br/>
«ez wære et schade ob ich verlür<br/>
Sus ahtbæren gesellen,»<br/>
sprach si: «got müeze iuch vellen!»
</p>
<p>
swer nu des wil volgen mir,<br/>
der mîde valsche rede gein ir.<br/>
niemen sich verspreche,<br/>
ern wizze ê waz er reche,<br/>
unz er gewinne küende<br/>
wiez umb ir herze stüende.<br/>
ich kunde ouch wol gerechen dar<br/>
gein der frouwen wol gevar:<br/>
swaz si hât gein Gâwân<br/>
in ir zorne missetân,<br/>
ode daz si noch getuot gein im,<br/>
die râche ich alle von ir nim.
</p>
<p>
Orgelûs diu rîche<br/>
fuor ungeselleclîche:<br/>
zuo Gâwân si kom geriten<br/>
mit alsô zornlîchen siten,<br/>
daz ich michs wênec trôste<br/>
daz si mich von sorgen lôste.<br/>
si riten dannen beide,<br/>
ûf eine liehte heide.<br/>
ein krût Gâwân dâ stênde sach,<br/>
des würze er wunden helfe jach.<br/>
do rebeizte der werde<br/>
nider zuo der erde:<br/>
er gruop se, wider ûf er saz.<br/>
diu frouwe ir rede ouch niht vergaz,<br/>
si sprach «kan der geselle mîn<br/>
arzet unde rîter sîn,<br/>
Er mac sich harte wol bejagn,<br/>
gelernt er bühsen veile tragn.»<br/>
zer frouwen sprach Gâwânes munt<br/>
«ich reit für einen rîter wunt:<br/>
des dach ist ein linde.<br/>
ob ich den noch vinde,<br/>
disiu wurz sol in wol ernern<br/>
unt al sîn unkraft erwern.»<br/>
si sprach «daz sih ich gerne.<br/>
waz ob ich kunst gelerne?»
</p>
<p>
dô fuor in balde ein knappe nâch:<br/>
dem was zer botschefte gâch,<br/>
die er werben solte.<br/>
Gâwân sîn beiten wolte:<br/>
dô dûht ern ungehiure.<br/>
Malcrêatiure<br/>
hiez der knappe fiere:<br/>
Cundrîe la surziere<br/>
was sîn swester wol getân:<br/>
er muose ir antlütze hân<br/>
gar, wan daz er was ein man.<br/>
im stuont ouch ietweder zan<br/>
als einem eber wilde,<br/>
unglîch menschen bilde.<br/>
im was dez hâr ouch niht sô lanc<br/>
als ez Cundrien ûf den mûl dort swanc:<br/>
kurz, scharf als igels hût ez was.<br/>
bî dem wazzer Ganjas<br/>
ime lant ze Trîbalibôt<br/>
wahsent liute alsus durch nôt.<br/>
Unser vater Adâm,<br/>
die kunst er von gote nam,<br/>
er gap allen dingen namn,<br/>
beidiu wilden unde zamn:<br/>
er rekant ouch ieslîches art,<br/>
dar zuo der sterne umbevart,<br/>
der siben plânêten,<br/>
waz die krefte hêten:<br/>
er rekant ouch aller würze maht,<br/>
und waz ieslîcher was geslaht.<br/>
dô sîniu kint der jâre kraft<br/>
gewunnen, daz si berhaft<br/>
wurden menneschlîcher fruht,<br/>
er widerriet in ungenuht.<br/>
swâ sîner tohter keiniu truoc,<br/>
vil dicke er des gein in gewuoc,<br/>
den rât er selten gein in liez,<br/>
vil würze er se mîden hiez<br/>
die menschen fruht verkêrten<br/>
unt sîn geslähte unêrten,<br/>
«anders denne got uns maz,<br/>
dô er ze werke übr mich gesaz,»<br/>
sprach er. «mîniu lieben kint,<br/>
nu sît an sælekeit niht blint.»
</p>
<p>
diu wîp tâten et als wîp:<br/>
etslîcher riet ir brœder lîp<br/>
daz si diu werc volbrâhte,<br/>
des ir herzen gir gedâhte.<br/>
sus wart verkêrt diu mennischeit:<br/>
daz was iedoch Adâme leit,<br/>
Doch engezwîvelt nie sîn wille.<br/>
diu küneginne Secundille,<br/>
die Feirefîz mit rîters hant<br/>
erwarp, ir lîp unt ir lant,<br/>
diu het in ir rîche<br/>
hart unlougenlîche<br/>
von alter dar der liute vil<br/>
mit verkêrtem antlützes zil:<br/>
si truogen vremdiu wilden mâl.<br/>
dô sagete man ir umben grâl,<br/>
daz ûf erde niht sô rîches was,<br/>
unt des pflæge ein künec hiez Anfortas.<br/>
daz dûhte se wunderlîch genuoc:<br/>
wan vil wazzer in ir lant truoc<br/>
für den griez edel gesteine:<br/>
grôz, niht ze kleine,<br/>
het si gebirge guldîn.<br/>
dô dâht diu edele künegîn<br/>
«wie gewinne ich künde dises man,<br/>
dem der grâl ist undertân?»<br/>
si sant ir kleinœte dar,<br/>
zwei mennesch wunderlîch gevar,<br/>
Cundrîen unde ir bruoder clâr.<br/>
si sante im mêr dennoch für wâr,<br/>
daz niemen möhte vergelten:<br/>
man fündez veile selten.<br/>
dô sande der süeze Anfortas,<br/>
wand er et ie vil milte was,<br/>
Orgelûsen de Lôgroys<br/>
disen knappen kurtoys.<br/>
Von wîbes gir ein underscheit<br/>
in schiet von der mennescheit.
</p>
<p>
der würze unt der sterne mâc<br/>
huop gein Gâwân grôzen bâc.<br/>
der hete sîn ûfem wege erbitn.<br/>
Malcrêatiure kom geritn<br/>
ûf eime runzîde kranc,<br/>
daz von leme an allen vieren hanc.<br/>
ez strûchte dicke ûf d'erde.<br/>
frou Jeschût diu werde<br/>
iedoch ein bezzer pfärt reit<br/>
des tages dô Parzivâl erstreit<br/>
ab Orilus die hulde:<br/>
die vlôs se ân alle ir schulde.
</p>
<p>
der knappe an Gâwânen sach:<br/>
Malcrêatiur mit zorne sprach<br/>
«hêr, sît ir von rîters art,<br/>
sô möht irz gerne hân bewart:<br/>
ir dunket mich ein tumber man,<br/>
daz ir mîne frouwen füeret dan:<br/>
och wert irs underwîset,<br/>
daz man iuch drumbe prîset,<br/>
op sichs erwert iwer hant.<br/>
sît ab ir ein sarjant,<br/>
sô wert ir gâlûnt mit stabn,<br/>
daz irs gern wandel möhtet habn.»
</p>
<p>
Gâwân sprach «mîn rîterschaft<br/>
erleit nie sölher zühte kraft.<br/>
sus sol man walken gampelher,<br/>
die niht sint mit manlîcher wer:<br/>
Ich pin noch ledec vor solhem pîn.<br/>
welt ab ir unt diu frouwe mîn<br/>
mir smæhe rede bieten,<br/>
ir müezt iuch eine nieten<br/>
daz ir wol meget für zürnen hân.<br/>
swie freislîche ir sît getân,<br/>
ich enbær doch sanfte iwer drô.»<br/>
Gâwân in bîme hâre dô<br/>
begreif und swang in underz pfert.<br/>
der knappe wîs unde wert<br/>
vorhtlîche wider sach.<br/>
sîn igelmæzec hâr sich rach:<br/>
daz versneit Gâwân sô die hant,<br/>
diu wart von bluote al rôt erkant.<br/>
des lachte diu frouwe:<br/>
si sprach «vil gerne ich schouwe<br/>
iuch zwêne sus mit zornes site.»<br/>
si kêrten dan: dez pfärt lief mite.
</p>
<p>
si kômen dâ si funden<br/>
ligen den rîter wunden.<br/>
mit triwen Gâwânes hant<br/>
die wurz ûf die wunden bant.<br/>
der wunde sprach «wie'rgienc ez dir,<br/>
sît daz du schiede hie von mir?<br/>
du hâst eine frouwen brâht,<br/>
diu dîns schaden hât gedâht.<br/>
von ir schuldn ist mir sô wê:<br/>
in âv'estroit mâvoiê<br/>
half si mir schärpfer tjoste<br/>
ûf lîbs und guotes koste.<br/>
Wellestu behalten dînen lîp,<br/>
sô lâ diz trügehafte wîp<br/>
rîten unde kêr von ir.<br/>
nu prüeve selbe ir rât an mir.<br/>
doch möht ich harte wol genesen,<br/>
ob ich bî ruowe solte wesen.<br/>
des hilf mir, getriwer man.»<br/>
dô sprach mîn hêr Gâwân<br/>
«nim aller miner helfe wal.»<br/>
«hie nâhen stêt ein spitâl:»<br/>
alsô sprach der rîter wunt:<br/>
«kœme ich dar in kurzer stunt,<br/>
dâ möht ich ruowen lange zît.<br/>
mîner friundîn runzît<br/>
hab wir noch stênde al starkez hie:<br/>
nu heb si drûf, mich hinder sie.»<br/>
dô bant der wol geborne gast<br/>
der frouwen pfärt von dem ast:<br/>
er woldez ziehen nâher ir.<br/>
der wunde sprach «hin dan von mir!<br/>
wie ist iuch tretens mich sô gâch?»<br/>
er zôhz ir verr: diu frowe gienc nâch,<br/>
sanfte unt doch niht drâte,<br/>
al nâch ir mannes râte.<br/>
Gâwân ûf daz pfärt si swanc.<br/>
innen des der wunde rîter spranc<br/>
ûf Gâwânes kastelân.<br/>
ich wæne daz was missetân.<br/>
er unt sîn frouwe riten hin:<br/>
daz was ein sündehaft gewin.<br/>
Gâwân daz klagete sêre:<br/>
diu frouwe es lachete mêre<br/>
denn inder schimpfes in gezam.<br/>
sît man im daz ors genam,<br/>
ir süezer munt hin zim dô sprach<br/>
«für einen rîter ich iuch sach:<br/>
dar nâch in kurzen stunden<br/>
wurdt ir arzet für die wunden:<br/>
nu müezet ir ein garzûn wesn.<br/>
sol iemen sîner kunst genesn,<br/>
sô trœst iuch iwerre sinne.<br/>
gert ir noch mîner minne?»<br/>
«jâ, frouwe,» sprach hêr Gâwân:<br/>
«möhte ich iwer minne hân,<br/>
diu wær mir lieber danne iht.<br/>
ez enwont ûf erde nihtes niht,<br/>
sunder krône und al die krône tragent,<br/>
unt die freudehaften prîs bejagent:<br/>
der gein iu teilte ir gewin,<br/>
sô rætet mir mîns herzen sin<br/>
daz ichz in lâzen solte.<br/>
iwer minne ich haben wolte.<br/>
mag ich der niht erwerben,<br/>
sô muoz ein sûrez sterben<br/>
sich schiere an mir rezeigen.<br/>
ir wüestet iwer eigen.<br/>
ob ich vrîheit ie gewan,<br/>
ir sult mich doch für eigen hân:<br/>
daz dunct mich iwer ledec reht.<br/>
nu nennt mich rîter oder kneht,<br/>
Garzûn oder vilân.<br/>
swaz ir spottes hât gein mir getân,<br/>
dâ mite ir sünde enpfâhet,<br/>
ob ir mîn dienst smâhet.<br/>
solt ich diens geniezen,<br/>
iuch möhte spots verdriezen.<br/>
ob ez mir nimmer wurde leit,<br/>
ez krenket doch iur werdekeit.»<br/>
wider zuo zin reit der wunde man<br/>
und sprach «bistuz Gâwân?<br/>
hâstu iht geborget mir,<br/>
daz ist nu gar vergolten dir,<br/>
dô mich dîn manlîchiu kraft<br/>
vienc in herter rîterschaft,<br/>
und dô du bræhte mich ze hûs<br/>
dînem œheim Artûs.<br/>
vier wochen er des niht vergaz:<br/>
die zît ich mit den hunden az.»
</p>
<p>
dô sprach er «bistuz Urjâns?<br/>
ob du mir nu schaden gans,<br/>
den trag ich âne schulde:<br/>
ich erwarp dir sküneges hulde.<br/>
ein swach sin half dir unde riet:<br/>
von schildes ambet man dich schiet<br/>
und sagte dich gar rehtlôs,<br/>
durch daz ein magt von dir verlôs<br/>
ir reht, dar zuo des landes vride.<br/>
der künec Artûs mit einer wide<br/>
woltz gerne hân gerochen,<br/>
het ich dich niht versprochen.»<br/>
«Swaz dort geschach, du stêst nu hie.<br/>
du hôrtst och vor dir sprechen ie,<br/>
swer dem andern half daz er genas,<br/>
daz er sîn vîent dâ nâch was.<br/>
ich tuon als die bî witzen sint.<br/>
sich füeget paz ob weint ein kint<br/>
denn ein bartohter man.<br/>
ich wil diz ors al eine hân.»<br/>
mit sporn erz vaste von im reit:<br/>
daz was doch Gâwâne leit.<br/>
der sprach zer frowen «ez kom alsô.<br/>
der künec Artûs der was dô<br/>
in der stat ze Dîanazdrûn,<br/>
mit im dâ manec Bertûn.<br/>
dem was ein frouwe dar gesant<br/>
durch botschaft in sîn lant.<br/>
ouch was dirre ungehiure<br/>
ûz komn durch âventiure.<br/>
er was gast, unt si gestin.<br/>
do geriet im sîn kranker sin<br/>
daz er mit der frouwen ranc<br/>
nâch sînem willen ân ir danc.<br/>
hin ze hove kom daz geschrei:<br/>
der künec rief lûte heiâ hei.<br/>
diz geschach vor einem walde:<br/>
dar gâht wir alle balde.<br/>
ich fuor den andern verre vor<br/>
unt begreif des schuldehaften spor:<br/>
gevangen fuort ich wider dan<br/>
für den künec disen man.<br/>
Diu juncfrouwe reit uns mite:<br/>
riwebærec was ir site,<br/>
durch daz ir hête genomen<br/>
der nie was in ir dienst komen<br/>
ir kiuscheclîchen magetuom.<br/>
ouch bezalter dâ vil kleinen ruom<br/>
gein ir unwerlîchen hant.<br/>
mînen hêrren si mit zorne vant,<br/>
Artûsen den getriuwen.<br/>
er sprach «die werlt sol riuwen<br/>
dirre vermaldîte mein.<br/>
ôwê daz ie der tag erschein,<br/>
bî des liehte disiu nôt geschach,<br/>
unt dâ man mir gerihtes jach,<br/>
unt dâ ich hiute rihter bin.»<br/>
er sprach zer frouwen «habt ir sin,<br/>
nemt fürsprechen unde klagt.»<br/>
diu frouwe was des unverzagt,<br/>
si tet als ir der künec riet.<br/>
dâ stuont von rîtern grôziu diet.
</p>
<p>
Urjâns der fürste ûz Punturtoys<br/>
der stuont dâ vor dem Bertenoys<br/>
ûf al sîn êre und ûf den lîp.<br/>
für gienc daz klagehafte wîp,<br/>
daz ez rîche und arme hôrten.<br/>
si bat mit klagenden worten<br/>
den künec durch alle wîpheit,<br/>
daz er im lieze ir laster leit,<br/>
unt durch magtuomlîch êre.<br/>
si bat in fürbaz mêre<br/>
Durch der tavelrunder art,<br/>
und durch der botschefte vart,<br/>
als si wære an in gesant;<br/>
wær er ze rihtære erkant,<br/>
daz er denne riht ir swære<br/>
durch gerihtes mære.<br/>
si bat der tavelrunder schar<br/>
alle ir rehtes nemen war,<br/>
sît daz ir wære ein roup genomn,<br/>
der nimmer möhte wider komn,<br/>
ir magtuom kiusche reine,<br/>
daz si al gemeine<br/>
den künec gerihtes bæten<br/>
und an ir rede træten.
</p>
<p>
fürsprechen nam der schuldec man,<br/>
dem ich nu kranker êren gan.<br/>
der wert in als er mohte.<br/>
diu wer im doch niht tohte:<br/>
man verteilte imz leben unt sînen prîs,<br/>
unt daz man winden solt ein rîs,<br/>
dar an im sterben wurd erkant<br/>
âne bluotige hant.<br/>
er rief mich an (des twang in nôt)<br/>
unt mant mich des daz er mir bôt<br/>
sicherheit durch genesn.<br/>
ich vorhte ân al mîn êre wesn,<br/>
ob er verlür dâ sînen lîp.<br/>
ich bat daz klagehafte wîp,<br/>
sît si mit ir ougen sach<br/>
daz ich si manlîche rach,<br/>
Daz si durch wîbes güete<br/>
senfte ir gemüete,<br/>
sît daz si müese ir minne jehn<br/>
swaz ir dâ was von im geschehn,<br/>
unt ir clârem lîbe:<br/>
unt ob ie man von wîbe<br/>
mit dienste kœme in herzenôt,<br/>
ob sim dâ nâch ir helfe bôt,<br/>
«der helfe tuot ez zêren,<br/>
lât iuch von zorne kêren.»
</p>
<p>
ich bat den künec unt sîne man,<br/>
ob ich im hête getân<br/>
kein dienst, daz ers gedæhte,<br/>
daz er mir lasters æhte<br/>
mit eime site werte,<br/>
daz er den rîter nerte.<br/>
sîn wîp die küneginne<br/>
bat ich durch sippe minne,<br/>
wand mich der künec von kinde zôch<br/>
und daz mîn triwe ie gein ir vlôch,<br/>
daz si mir hulfe. daz geschach.<br/>
die juncfrowen si sunder sprach:<br/>
do genaser durch die künegîn,<br/>
er muose ab lîden hôhen pîn.<br/>
sus wart sîn lîp gereinet,<br/>
solch wandel im bescheinet:<br/>
ez wær vorlouft od leithunt,<br/>
ûz eime troge az sîn munt<br/>
mit in dâ vier wochen.<br/>
sus wart diu frouwe gerochen.<br/>
Frowe, daz ist sîn râche ûf mich.»<br/>
si sprach «sich twirhet sîn gerich.<br/>
ich enwirde iu lîhte nimmer holt:<br/>
doch enpfæht er drumbe alsolhen solt,<br/>
ê er scheid von mîme lande,<br/>
des er jehen mac für schande.<br/>
sît ez der künec dort niht rach,<br/>
alda'z der frouwen dâ geschach,<br/>
und ez sich hât an mich gezogt,<br/>
ich pin nu iwer bêder vogt,<br/>
und enweiz doch wer ir bêdiu sît.<br/>
er muoz dar umbe enpfâhen strît,<br/>
durch die frouwen eine,<br/>
unt durch iuch harte kleine.<br/>
man sol unfuoge rechen<br/>
mit slahen unt mit stechen.»
</p>
<p>
Gâwân zuo dem pfärede gienc,<br/>
mit lîhtem sprunge erz doch gevienc.<br/>
dâ was der knappe komen nâch,<br/>
ze dem diu frouwe heidensch sprach<br/>
al daz si wider ûf enbôt.<br/>
nu næhet och Gâwânes nôt.
</p>
<p>
Malcrêatiur ze fuoz fuor dan.<br/>
do gesah ouch mîn hêr Gâwân<br/>
des junchêrren runzît:<br/>
daz was ze kranc ûf einen strît.<br/>
ez hete der knappe dort genomn,<br/>
ê er von der halden wære komn,<br/>
einem vilâne:<br/>
do geschach ez Gâwâne<br/>
Für sîn ors ze behalten:<br/>
des geltes muoser walten.<br/>
si sprach hin zim, ich wæn durch haz,<br/>
«sagt an, welt ir iht fürbaz?»<br/>
dô sprach mîn hêr Gâwân<br/>
«mîn vart von hinnen wirt getân<br/>
al nâch iwerm râte.»<br/>
si sprach «der kumt iu spâte.»<br/>
«nu diene ich iu doch drumbe.»<br/>
«des dunct ir mich der tumbe.<br/>
welt ir daz niht vermîden,<br/>
sô müezt ir von den blîden<br/>
kêren gein der riuwe:<br/>
iwer kumber wirt al niuwe.»<br/>
dô sprach der minnen gernde<br/>
«ich pin iuch diens wernde,<br/>
ich enpfâhes freude ode nôt,<br/>
sît iwer minne mir gebôt<br/>
daz ich muoz ziwerm gebote stên,<br/>
ich mege rîten oder gên.»
</p>
<p>
al stênde bî der frouwen<br/>
daz marc begunder schouwen.<br/>
daz was ze dræter tjoste<br/>
ein harte krankiu koste,<br/>
diu stîcledr von baste.<br/>
dem edeln werden gaste<br/>
was etswenne gesatelt baz.<br/>
ûf sitzen meit er umbe daz,<br/>
er forht daz er zetræte<br/>
des sateles gewæte.<br/>
Dem pfärde was der rücke junc:<br/>
wær drûf ergangen dâ sîn sprunc,<br/>
im wære der rücke gar zevarn.<br/>
daz muoser allez dô bewarn.
</p>
<p>
es het in etswenne bevilt:<br/>
er zôhez unde truoc den schilt<br/>
unt eine glævîne.<br/>
sîner scharpfen pîne<br/>
diu frouwe sêre lachte,<br/>
diu im vil kumbers machte.<br/>
sînen schilt er ûfez pfärt pant.<br/>
si sprach «füert ir krâmgewant<br/>
in mîme lande veile?<br/>
wer gap mir ze teile<br/>
einen arzet unde eins krâmes pflege?<br/>
hüet iuch vor zolle ûfem wege:<br/>
eteslîch mîn zolnære<br/>
iuch sol machen fröuden lære.»
</p>
<p>
ir scharpfiu salliure<br/>
in dûhte sô gehiure<br/>
daz ern ruochte waz si sprach:<br/>
wan immer swenner an si sach,<br/>
sô was sîn pfant ze riwe quît.<br/>
si was im reht ein meien zît,<br/>
vor allem blicke ein flôrî,<br/>
ougen süeze unt sûr dem herzen bî.<br/>
sît vlust unt vinden an ir was,<br/>
unt des siechiu freude wol genas,<br/>
daz frumt in zallen stunden<br/>
ledec unt sêre gebunden.<br/>
Manec mîn meister sprichet sô,<br/>
daz Amor unt Cupîdô<br/>
unt der zweier muoter Vênus<br/>
den liuten minne gebn alsus,<br/>
mit geschôze und mit fiure.<br/>
diu minne ist ungehiure.<br/>
swem herzenlîchiu triwe ist bî,<br/>
der wirt nimmer minne frî,<br/>
mit freude, etswenn mit riuwe.<br/>
reht minne ist wâriu triuwe.<br/>
Cupîdô, dîn strâle<br/>
mîn misset zallem mâle:<br/>
als tuot des hêrn Amores gêr.<br/>
sît ir zwêne ob minnen hêr,<br/>
unt Vênus mit ir vackeln heiz,<br/>
umb solhen kumber ich niht weiz.<br/>
sol ich der wâren minne jehn,<br/>
diu muoz durch triwe mir geschehn.
</p>
<p>
hulfen mîne sinne<br/>
iemen iht für minne,<br/>
hêrn Gâwân bin ich wol sô holt,<br/>
dem wolt ich helfen âne solt.<br/>
er ist doch âne schande,<br/>
lît er in minnen bande;<br/>
ob in diu minne rüeret,<br/>
diu starke wer zefüeret.<br/>
er was doch ie sô werlîch,<br/>
der werden wer alsô gelîch,<br/>
daz niht twingen solt ein wîp<br/>
sînen werlîchen lîp.<br/>
Lât nâher gên, hêr minnen druc.<br/>
ir tuot der freude alsolhen zuc,<br/>
daz sich dürkelt freuden stat<br/>
unt bant sich der riwen pfat.<br/>
sus breitet sich der riwen slâ:<br/>
gienge ir reise anderswâ<br/>
dann in des herzen hôhen muot,<br/>
daz diuhte mich gein freuden guot.<br/>
ist minne ir unfuoge balt,<br/>
dar zuo dunket si mich zalt,<br/>
ode giht sis ûf ir kintheit,<br/>
swem si füeget herzeleit?<br/>
unfuoge gan ich paz ir jugent,<br/>
dan daz si ir alter bræche tugent.<br/>
vil dinges ist von ir geschehn:<br/>
wederhalp sol ich des jehen?<br/>
wil si mit jungen ræten<br/>
ir alten site unstæten,<br/>
sô wirt si schiere an prîse laz.<br/>
man sol sis underscheiden baz.<br/>
lûter minne ich prîse<br/>
unt alle die sint wîse,<br/>
ez sî wîp oder man:<br/>
von den ichs ganze volge hân.<br/>
swâ liep gein liebe erhüebe<br/>
lûter âne trüebe,<br/>
da newederz des verdrüzze<br/>
daz minne ir herze slüzze<br/>
mit minne von der wanc ie flôch.<br/>
diu minne ist ob den andern hôch.<br/>
Swie gern ich in næme dan,<br/>
doch mac mîn hêr Gâwân<br/>
der minn des niht entwenken,<br/>
sine welle in freude krenken.<br/>
waz hilfet dan mîn underslac,<br/>
swaz ich dâ von gesprechen mac?<br/>
wert man sol sich niht minne wern:<br/>
wan den muoz minne helfen nern.<br/>
Gâwân durch minne arbeit enphienc.<br/>
sîn frouwe reit, ze fuoz er gienc.
</p>
<p>
Orgelûse unt der degen balt<br/>
die kômn in einen grôzen walt.<br/>
dennoch muoser gêns wonen.<br/>
er zôch dez pfärt zuo zeime ronen:<br/>
sîn schilt, der ê drûfe lac,<br/>
des er durch schildes ambet pflac,<br/>
nam er ze halse: ûfz pfärt er saz.<br/>
ez truog in kûme fürbaz,<br/>
anderhalp ûz in erbûwen lant.<br/>
eine burg er mit den ougen vant:<br/>
sîn herze unt diu ougen jâhen<br/>
daz si erkanten noch gesâhen<br/>
decheine burc nie der gelîch.<br/>
si was alumbe rîterlîch:<br/>
türne unde palas<br/>
manegez ûf der bürge was.<br/>
dar zuo muoser schouwen<br/>
in den venstern manege frouwen:<br/>
der was vier hundert ode mêr,<br/>
viere undr in von arde hêr.<br/>
Von passâschen ungeverte grôz<br/>
gienc an ein wazzer daz dâ flôz,<br/>
schefræhe, snel unde breit,<br/>
da engein er unt diu frouwe reit.<br/>
an dem urvar ein anger lac,<br/>
dar ûfe man vil tjoste pflac.<br/>
überz wazzer stuont dez kastel.<br/>
Gâwân der degen snel<br/>
sach einen rîter nâch im varn,<br/>
der schilt noch sper niht kunde sparn.
</p>
<p>
Orgelûs diu rîche<br/>
sprach hôchverteclîche<br/>
«op mirs iwer munt vergiht,<br/>
sô brich ich mîner triwe niht:<br/>
ich hets iu ê sô vil gesagt,<br/>
daz ir vil lasters hie bejagt.<br/>
nu wert iuch, ob ir kunnet wern:<br/>
iuch enmac anders niht ernern.<br/>
der dort kumt, iuch sol sîn hant<br/>
sô vellen, ob iu ist zetrant<br/>
inder iwer niderkleit,<br/>
daz lât iu durch die frouwen leit,<br/>
die ob iu sitzent unde sehent.<br/>
waz op die iwer laster spehent?»
</p>
<p>
des schiffes meister über her<br/>
kom durch Orgelûsen ger.<br/>
vome lande inz schif si kêrte,<br/>
daz Gâwânen trûren lêrte.<br/>
diu rîche und wol geborne<br/>
sprach wider ûz mit zorne<br/>
«Ir enkomt niht zuo mir dâ her în:<br/>
ir müezet pfant dort ûze sîn,»<br/>
er sprach ir trûreclîchen nâch<br/>
«frowe, wiest iu von mir sô gâch?<br/>
sol ich iuch immer mêr gesehn?»<br/>
si sprach «iu mac der prîs geschehn,<br/>
ich state iu sehens noch an mich.<br/>
ich wæn daz sêre lenget sich.»
</p>
<p>
diu frouwe schiet von im alsus:<br/>
hie kom Lischoys Gwelljus.<br/>
sagte ich iu nu daz der flüge,<br/>
mit der rede ich iuch betrüge:<br/>
er gâhte abe anders sêre,<br/>
daz es dez ors het êre<br/>
(wan daz erzeigte snelheit),<br/>
über den grüenen anger breit.<br/>
dô dâhte mîn hêr Gâwân<br/>
«wie sol ich beiten dises man?<br/>
wederz mac dez wæger sîn?<br/>
ze fuoz ode ûf dem pfärdelîn?<br/>
wil er vollîch an mich varn,<br/>
daz er den poinder niht kan sparn,<br/>
er sol mich nider rîten:<br/>
wes mac sîn ors dâ bîten,<br/>
ez enstrûche ouch über daz runzît?<br/>
wil er mir denne bieten strît<br/>
aldâ wir bêde sîn ze fuoz,<br/>
ob mir halt nimmer wurde ir gruoz,<br/>
diu mich diss strîtes hât gewert,<br/>
ich gib im strît, ob er des gert.»<br/>
Nu, diz was unwendec.<br/>
der komende was genendec:<br/>
als was ouch der dâ beite.<br/>
zer tjost er sich bereite.<br/>
dô sazter die glævîn<br/>
vorn ûf des satels vilzelîn,<br/>
des Gâwân vor het erdâht.<br/>
sus wart ir bêder tjoste brâht:<br/>
diu tjost ieweder sper zebrach,<br/>
daz man die helde ligen sach.<br/>
dô strûchte der baz geriten man,<br/>
daz er unt mîn hêr Gâwân<br/>
ûf den bluomen lâgen.<br/>
wes si dô bêde pflâgen?<br/>
ûf springens mit den swerten:<br/>
si bêde strîtes gerten.<br/>
die schilde wâren unvermiten:<br/>
die wurden alsô hin gesniten,<br/>
ir bleip in lützel vor der hant:<br/>
wan der schilt ist immer strîtes pfant.
</p>
<p>
man sach dâ blicke und helmes fiur.<br/>
ir megts im jehen für âventiur,<br/>
swen got den sic dan læzet tragn:<br/>
der muoz vil prîses ê bejagn.<br/>
sus tûrten si mit strîte<br/>
ûf des angers wîte:<br/>
es wæren müede zwêne smide,<br/>
op sie halt heten starker lide,<br/>
von alsô manegem grôzem slage.<br/>
sus rungen si nâch prîss bejage.<br/>
Wer solte se drumbe prîsen,<br/>
daz die unwîsen<br/>
striten âne schulde,<br/>
niwan durch prîses hulde?<br/>
sine heten niht ze teilen,<br/>
ân nôt ir leben ze veilen.<br/>
ietweder ûf den andern jach,<br/>
daz er die schulde nie gesach.
</p>
<p>
Gâwân kunde ringen<br/>
unt mit dem swanke twingen:<br/>
swem er daz swert undergienc<br/>
unt in mit armen zim gevienc,<br/>
den twanger swes er wolde.<br/>
sît er sich weren solde,<br/>
do gebârter werlîche.<br/>
der werde muotes rîche<br/>
begreif den jungen ellenthaft,<br/>
der ouch het manlîche kraft.<br/>
er warf in balde under sich:<br/>
er sprach hin zim «helt, nu gich,<br/>
wellestu genesen, sicherheit.»<br/>
der bete volge unbereit<br/>
was Lischoys der dâ unden lac,<br/>
wand er nie sicherheit gepflac.<br/>
daz dûht in wunderlîch genuoc,<br/>
daz ie man die hant getruoc,<br/>
diu in solte überkomen<br/>
daz nie wart von im genomen,<br/>
betwungenlîchiu sicherheit,<br/>
der sîn hant ê vil erstreit.<br/>
Swiez dâ was ergangen,<br/>
er hete vil enpfangen<br/>
des er niht fürbaz wolde gebn:<br/>
für sicherheit bôt er sîn lebn,<br/>
und jach, swaz im geschæhe,<br/>
daz er nimer verjæhe<br/>
sicherheit durch dwingen.<br/>
mit dem tôde wolder dingen.
</p>
<p>
dô sprach der unde ligende<br/>
«bistu nu der gesigende?<br/>
des pflag ich dô got wolte<br/>
und ich prîs haben solte:<br/>
nu hât mîn prîs ein ende<br/>
von dîner werden hende.<br/>
swâ vreischet man ode wîp<br/>
daz überkomen ist mîn lîp,<br/>
des prîs sô hôhe ê swebt enbor,<br/>
sô stêt mir baz ein sterben vor,<br/>
ê mîne friwent diz mære<br/>
sol machen freuden lære.»<br/>
Gâwân warp sicherheit an in:<br/>
dô stuont sîn gir und al sîn sin<br/>
niwan ûffes lîbs verderben<br/>
oder ûf ein gæhez sterben.<br/>
dô dâhte mîn hêr Gâwân<br/>
«durch waz tœte ich disen man?<br/>
wolt er sus ze mîme gebote stên,<br/>
gesunt lieze i'n hinnen gên.»<br/>
mit rede warb erz an in sô:<br/>
daz enwart niht gar geleistet dô.<br/>
Uf liez er doch den wîgant<br/>
âne gesicherte hant.<br/>
ietweder ûf die bluomen saz.<br/>
Gâwân sîns kumbers niht vergaz,<br/>
daz sîn phärt was sô kranc:<br/>
den wîsen lêrte sîn gedanc<br/>
daz er daz ors mit sporn rite<br/>
unz er versuochte sînen site.<br/>
daz was gewâpent wol für strît:<br/>
pfellel unde samît<br/>
was sîn ander covertiur.<br/>
sît erz erwarp mit âventiur,<br/>
durch waz solt erz nu rîten niht,<br/>
sît ez ze rîten im geschiht?<br/>
er saz drûf: dô fuor ez sô,<br/>
sîner wîten sprunge er was al vrô.
</p>
<p>
dô sprach er «bistuz Gringuljete?<br/>
daz Urjâns mit valscher bete,<br/>
er weiz wol wie, an mir rewarp:<br/>
dâ von iedoch sîn prîs verdarp.<br/>
wer hât dich sus gewâpent sider?<br/>
ob duz bist, got hât dich wider<br/>
mir schône gesendet,<br/>
der dicke kumber wendet.»<br/>
er rebeizte drab. ein marc er vant:<br/>
des grâles wâpen was gebrant,<br/>
ein turteltûbe, an sînen buoc.<br/>
Lähelîn zer tjoste sluoc<br/>
drûffe den von Prienlascors.<br/>
Oriluse wart ditze ors:<br/>
Der gabez Gâwâne<br/>
ûf dem Plimizœls plâne.
</p>
<p>
hie kom sîn trûrec güete<br/>
aber wider in hôchgemüete;<br/>
wan daz in twang ein riuwe<br/>
unt dienstbæriu triuwe,<br/>
die er nâch sîner frouwen truoc,<br/>
diu im doch smæhe erbôt genuoc:<br/>
nâch der jaget in sîn gedanc.<br/>
innen des der stolze Lischoys spranc<br/>
da er ligen sach sîn eigen swert,<br/>
daz Gâwân der degen wert<br/>
mit strîte ûz sîner hende brach.<br/>
manec frouwe ir ander strîten sach.
</p>
<p>
die schilde wâren sô gedigen,<br/>
ieweder lie den sînen ligen<br/>
und gâhten sus ze strîte.<br/>
ietweder kom bezîte<br/>
mit herzenlîcher mannes wer.<br/>
ob in saz frouwen ein her<br/>
in den venstern ûf dem palas<br/>
unt sâhen kampf der vor in was.<br/>
dô huop sich êrste niwer zorn.<br/>
ietweder was sô hôch geborn<br/>
daz sîn prîs unsanfte leit<br/>
ob in der ander überstreit.<br/>
helm unt ir swert liten nôt:<br/>
diu wârn ir schilde für den tôt:<br/>
swer dâ der helde strîten sach,<br/>
ich wæne ers in für kumber jach.<br/>
Lischoys Gwelljus<br/>
der junge süeze warb alsus:<br/>
vrechheit und ellenthaftiu tât,<br/>
daz was sîns hôhen herzen rât.<br/>
er frumte manegen snellen swanc:<br/>
dicke er von Gâwâne spranc,<br/>
und aber wider sêre ûf in.<br/>
Gâwân truoc stætlîchen sin:<br/>
er dâhte «ergrîfe ich dich zuo mir,<br/>
ich sols vil gar gelônen dir.»
</p>
<p>
man sach dâ fiwers blicke<br/>
unt diu swert ûf werfen dicke<br/>
ûz ellenthaften henden.<br/>
si begundn ein ander wenden<br/>
neben, für unt hinder sich.<br/>
âne nôt was ir gerich:<br/>
si möhtenz âne strîten lân.<br/>
do begreif in mîn hêr Gâwân,<br/>
er warf in under sich mit kraft.<br/>
mit halsen solch geselleschaft<br/>
müeze mich vermîden:<br/>
ine möht ir niht erlîden.<br/>
Gâwân bat sicherheite:<br/>
der was als unbereite<br/>
Lischoys der dâ unde lac,<br/>
als do er von êrste strîtes pflac.<br/>
er sprach «du sûmest dich ân nôt:<br/>
für sicherheit gib ich den tôt.<br/>
lâz enden dîne werden hant<br/>
swaz mir ie prîses wart bekant.<br/>
Vor gote ich pin verfluochet,<br/>
mîns prîss er nimmer ruochet.<br/>
durch Orgelûsen minne,<br/>
der edelen herzoginne,<br/>
muose mir manc werder man<br/>
sînen prîs ze mînen handen lân:<br/>
du maht vil prîses erben,<br/>
ob du mich kanst ersterben.»
</p>
<p>
dô dâht des künec Lôtes suon<br/>
«deiswâr in sol alsô niht tuon:<br/>
so verlür ich prîses hulde,<br/>
erslüege ich âne schulde<br/>
disen küenen helt unverzagt.<br/>
in hât ir minne ûf mich gejagt,<br/>
der minne mich ouch twinget<br/>
und mir vil kumbers bringet:<br/>
wan lâze ich in durch si genesn?<br/>
op mîn teil an ir sol wesn,<br/>
des enmager niht erwenden,<br/>
sol mirz gelücke senden.<br/>
wær unser strît von ir gesehn,<br/>
ich wæn si müese ouch mir des jehn<br/>
daz ich nâch minnen dienen kan.»<br/>
dô sprach mîn hêr Gâwân<br/>
«ich wil durch die herzogîn<br/>
dich bî dem leben lâzen sîn.»
</p>
<p>
grôzer müede se niht vergâzen:<br/>
er liez in ûf, si sâzen<br/>
von ein ander verre.<br/>
dô kom des schiffes hêrre<br/>
Von dem wazzer ûfez lant.<br/>
er gienc unt truog ûf sîner hant<br/>
ein mûzersprinzelîn al grâ.<br/>
ez was sîn reht lêhen dâ,<br/>
swer tjostierte ûf dem plân,<br/>
daz er daz ors solte hân<br/>
jenes der dâ læge:<br/>
unt disem der siges pflæge,<br/>
des hende solt er nîgen<br/>
und sîn prîs niht verswîgen.<br/>
sus zinste man im blüemîn velt:<br/>
daz was sîn beste huoben gelt,<br/>
ode ob sîn mûzersprinzelîn<br/>
ein galandern lêrte pîn.<br/>
von anders nihtiu gienc sîn pfluoc:<br/>
daz dûht in urbor genuoc.<br/>
er was geborn von rîters art,<br/>
mit guoten zühten wol bewart.
</p>
<p>
er gienc zuo Gâwâne,<br/>
den zins von dem plâne<br/>
den iesch er zühteclîche.<br/>
Gâwân der ellens rîche<br/>
sprach «hêrre, in wart nie koufman:<br/>
ir megt mich zolles wol erlân.»<br/>
des schiffes hêrre wider sprach<br/>
«hêr, sô manec frouwe sach<br/>
daz iu der prîs ist hie geschehen:<br/>
ir sult mir mînes rehtes jehen.<br/>
hêrre, tuot mir reht bekant.<br/>
ze rehter tjost hât iwer hant<br/>
Mir diz ors erworben<br/>
mit prîse al unverdorben,<br/>
wand iwer hant in nider stach,<br/>
dem al diu werlt ie prîses jach<br/>
mit wârheit unz an disen tac.<br/>
iwer prîs, sînhalp der gotes slac,<br/>
im freude hât enpfüeret:<br/>
grôz sælde iuch hât gerüeret.»
</p>
<p>
Gâwân sprach «er stach mich nider:<br/>
des erholt ich mich sider.<br/>
sît man iu tjost verzinsen sol,<br/>
er mag iu zins geleisten wol.<br/>
hêr, dort stêt ein runzît:<br/>
daz erwarb an mir sîn strît:<br/>
daz nemt, ob ir gebietet.<br/>
der sich diss orses nietet,<br/>
daz pin ich: ez muoz mich hinnen tragn,<br/>
solt halt ir niemer ors bejagn.<br/>
ir nennet reht: welt ir daz nemn,<br/>
sone darf iuch nimmer des gezemn<br/>
daz ich ze fuoz hinnen gê.<br/>
wan daz tæte mir ze wê,<br/>
solt diz ors iwer sîn:<br/>
daz was sô ledeclîche mîn<br/>
dennoch hiute morgen fruo.<br/>
wolt ir gemaches grîfen zuo,<br/>
sô ritet ir sanfter einen stap.<br/>
diz ors mir ledeclîchen gap<br/>
Orilus der Burgunjoys:<br/>
Urjâns der fürste ûz Punturtoys<br/>
Eine wîl het mirz verstolen.<br/>
einer mûlinne volen<br/>
möht ir noch ê gewinnen.<br/>
ich kan iuch anders minnen:<br/>
sît er iuch dunket alsô wert,<br/>
für daz ors des ir hie gert<br/>
habt iu den man derz gein mir reit.<br/>
ist im daz liep ode leit,<br/>
dâ kêre ich mich wênec an.»<br/>
dô freute sich der schifman.
</p>
<p>
mit lachendem munde er sprach<br/>
«sô rîche gâbe ich nie gesach,<br/>
swem si rehte wære<br/>
zenpfâhen gebære.<br/>
doch, hêrre, welt irs sîn mîn wer,<br/>
übergolten ist mîn ger.<br/>
für wâr sîn prîs was ie sô hel,<br/>
fünf hundert ors starc unde snel<br/>
ungern ich für in næme,<br/>
wand ez mir niht gezæme.<br/>
welt ir mich machen rîche,<br/>
sô werbet rîterlîche:<br/>
megt irs sô gewaldec sîn,<br/>
antwurten in den kocken mîn,<br/>
sô kunnt ir werdekeit wol tuon.»<br/>
dô sprach des künec Lôtes suon<br/>
«beidiu drîn unt derfür,<br/>
unz innerhalp iwer tür,<br/>
antwurte i'n iu gevangen.»<br/>
«sô wert ir wol enpfangen,»<br/>
Sprach der schifman: des grôzer danc<br/>
was mit nîgen niht ze kranc.
</p>
<p>
dô sprach er «lieber hêrre mîn,<br/>
dar zuo ruochet selbe sîn<br/>
mit mir hînte durch gemach.<br/>
grœzer êre nie geschach<br/>
decheinem verjen, mîme genôz:<br/>
man prüevet mirz für sælde grôz,<br/>
behalt ich alsus werden man.»<br/>
dô sprach mîn hêr Gâwân<br/>
«des ir gert, des solt ich biten.<br/>
mich hât grôz müede überstriten,<br/>
daz mir ruowens wære nôt.<br/>
diu mir diz ungemach gebôt,<br/>
diu kan wol süeze siuren<br/>
unt dem herzen freude tiuren<br/>
unt der sorgen machen rîche:<br/>
si lônet ungelîche.<br/>
ôwê vindenlîchiu flust,<br/>
du senkest mir die einen brust,<br/>
diu ê der hœhe gerte<br/>
dô mich got freuden werte.<br/>
dâ lag ein herze unden:<br/>
ich wæn daz ist verswunden.<br/>
wâ sol ich nu trœsten holn,<br/>
muoz ich âne helfe doln<br/>
nâch minne alsolhe riuwe?<br/>
pfligt si wîplîcher triuwe,<br/>
si sol mir freude mêren,<br/>
diu mich kan sus versêren.»<br/>
Der schifman hôrte daz er ranc<br/>
mit sorge und daz in minne twanc.<br/>
dô sprach er «hêrre, ez ist hie reht,<br/>
ûfem plâne unt in dem fôreht<br/>
unt aldâ Clinschor hêrre ist:<br/>
zageheit noch manlîch list<br/>
füegentz anders niht wan sô,<br/>
hiute riwec, morgen vrô.<br/>
ez ist iu lîhte unbekant:<br/>
gar âventiure ist al diz lant:<br/>
sus wert ez naht und ouch den tac.<br/>
bî manheit sælde helfen mac.<br/>
diu sunne kan sô nider stên:<br/>
hêrre, ir sult ze schiffe gên.»<br/>
des bat in der schifman.<br/>
Lischoysen fuorte Gâwân<br/>
mit im dannen ûf den wâc:<br/>
gedulteclîch ân allen bâc<br/>
man den helt des volgen sach.<br/>
der verje zôch daz ors hin nâch.
</p>
<p>
sus fuorens über an den stat.<br/>
der verje Gâwânen bat<br/>
«sît selbe wirt in mîme hûs.»<br/>
daz stuont alsô daz Artûs<br/>
ze Nantes, dâ er dicke saz,<br/>
niht dorfte hân gebûwet baz.<br/>
dâ fuort er Lischoysen în.<br/>
der wirt unt daz gesinde sîn<br/>
sich des underwunden.<br/>
an den selben stunden<br/>
Der wirt ze sîner tohter sprach<br/>
«du solt schaffen guot gemach<br/>
mîme hêrren der hie stêt.<br/>
ir zwei mit ein ander gêt.<br/>
nu diene im unverdrozzen:<br/>
wir hân sîn vil genozzen.»
</p>
<p>
sîme sune bevalher Gringuljeten.<br/>
des diu maget was gebeten,<br/>
mit grôzer zuht daz wart getân.<br/>
mit der meide Gâwân<br/>
ûf eine kemenâten gienc.<br/>
den estrîch al übervienc<br/>
niwer binz und bluomen wol gevar<br/>
wâren drûf gesniten dar.<br/>
do entwâppent in diu süeze.<br/>
«got iu des danken müeze,»<br/>
sprach Gâwân. «frouwe, es ist mir nôt:<br/>
wan daz manz iu von hove gebôt,<br/>
sô dient ir mir ze sêre.»<br/>
si sprach «ich diene iu mêre,<br/>
hêr, nâch iweren hulden<br/>
dan von andern schulden.»
</p>
<p>
des wirtes sun, ein knappe, truoc<br/>
senfter bette dar genuoc<br/>
an der want gein der tür:<br/>
ein teppich wart geleit derfür.<br/>
dâ solte Gâwân sitzen.<br/>
der knappe truoc mit witzen<br/>
eine kultern sô gemâl<br/>
ûfz bet, von rôtem zindâl.<br/>
Dem wirte ein bette ouch wart geleit.<br/>
dar nâch ein ander knappe treit<br/>
dar für tischlachen unde brôt.<br/>
der wirt den bêden daz gebôt:<br/>
dâ gienc diu hûsfrouwe nâch.<br/>
dô diu Gâwânen sach,<br/>
si enpfieng in herzenlîche.<br/>
si sprach «ir hât uns rîche<br/>
nu alrêrst gemachet:<br/>
hêr, unser sælde wachet.»
</p>
<p>
der wirt kom, daz wazzer man dar truoc.<br/>
dô sich Gâwân getwuoc,<br/>
eine bete er niht vermeit,<br/>
er bat den wirt gesellekeit,<br/>
«lât mit mir ezzen dise magt.»<br/>
«hêrre, ez ist si gar verdagt<br/>
daz si mit hêrren æze<br/>
ode in sô nâhe sæze:<br/>
si wurde lîhte mir ze hêr.<br/>
doch habe wir iwer genozzen mêr.<br/>
tohter, leist al sîne ger:<br/>
des bin ich mit der volge wer.»<br/>
diu süeze wart von scheme rôt,<br/>
doch tet si daz der wirt gebôt:<br/>
zuo Gâwân saz frou Bêne.<br/>
starker süne zwêne<br/>
het der wirt ouch erzogn.<br/>
nu hete daz sprinzelîn erflogn<br/>
des âbents drî galander:<br/>
die hiez er mit ein ander<br/>
Gâwân tragen alle drî,<br/>
und eine salsen derbî.<br/>
diu juncfrouwe niht vermeit,<br/>
mit guoten zühten sie sneit<br/>
Gâwân süeziu mursel<br/>
ûf einem blanken wastel<br/>
mit ir clâren henden.<br/>
dô sprach si «ir sult senden<br/>
dirre gebrâten vogel einen<br/>
(wan si hât enkeinen),<br/>
hêrre, mîner muoter dar.»<br/>
er sprach zer meide wol gevar,<br/>
daz er gern ir willen tæte<br/>
dar an ode swes si bæte.<br/>
ein galander wart gesant<br/>
der wirtîn. Gâwânes hant<br/>
wart mit zühten vil genigen<br/>
unt des wirtes danken niht verswigen.
</p>
<p>
dô brâht ein des wirtes sun<br/>
purzeln unde lâtûn<br/>
gebrochen in den vînæger.<br/>
ze grôzer kraft daz unwæger<br/>
ist die lenge solhiu nar:<br/>
man wirt ir ouch niht wol gevar.<br/>
solch varwe tuot die wârheit kunt,<br/>
die man sloufet in den munt.<br/>
gestrichen varwe ûfez vel<br/>
ist selten worden lobes hel.<br/>
swelch wîplîch herze ist stæte ganz,<br/>
ich wæn diu treit den besten glanz.<br/>
Kunde Gâwân guoten willen zern,<br/>
des möht er sich dâ wol nern:<br/>
nie muoter gunde ir kinde baz<br/>
denn im der wirt des brôt er az.<br/>
dô man den tisch hin dan enpfienc<br/>
unt dô diu wirtîn ûz gegienc,<br/>
vil bette man dar ûf dô treit:<br/>
diu wurden Gâwâne geleit.<br/>
einez was ein pflûmît,<br/>
des zieche ein grüener samît;<br/>
des niht von der hôhen art:<br/>
ez was ein samît pastart.<br/>
ein kulter wart des bettes dach,<br/>
niht wan durch Gâwâns gemach,<br/>
mit einem pfellel, sunder golt<br/>
verre in heidenschaft geholt,<br/>
gesteppet ûf palmât.<br/>
dar über zôch man linde wât,<br/>
zwei lîlachen snêvar.<br/>
man leit ein wanküssen dar,<br/>
unt der meide mantel einen,<br/>
härmîn niwe reinen.
</p>
<p>
mit urloube erz undervienc,<br/>
der wirt, ê daz er slâfen gienc.<br/>
Gâwân al eine, ist mir gesagt,<br/>
beleip aldâ, mit im diu magt.<br/>
het er iht hin zir gegert,<br/>
ich wæn si hetes in gewert.<br/>
er sol ouch slâfen, ob er mac.<br/>
got hüete sîn, sô kom der tac.<br/>
<h2>Buch XI</h2>
</p>
<p>
vil venster hete, dâ vor glas.<br/>
der venster einez offen was<br/>
gein dem boumgarten:<br/>
dar în gienc er durch warten,<br/>
durch luft und durch der vogel sanc.<br/>
sîn sitzen wart dâ niht ze lanc,<br/>
er kôs ein burc, diers âbents sach,<br/>
dô im diu âventiure geschach;<br/>
vil frouwen ûf dem palas:<br/>
mangiu under in vil schœne was.<br/>
ez dûht in ein wunder grôz,<br/>
daz die frouwen niht verdrôz<br/>
ir wachens, daz si sliefen nieht.<br/>
dennoch der tac was niht ze lieht.
</p>
<p>
er dâhte «ich wil in zêren<br/>
mich an slâfen kêren.»<br/>
wider an sîn bette er gienc:<br/>
der meide mantel übervienc<br/>
in: daz was sîn decke.<br/>
op man in dâ iht wecke?<br/>
nein, daz wære dem wirte leit.<br/>
diu maget durch gesellekeit,<br/>
aldâ si vor ir muoter lac,<br/>
si brach ir slâf des si pflac,<br/>
unt gienc hin ûf zir gaste:<br/>
der slief dennoch al vaste.<br/>
Diu magt ir diens niht vergaz:<br/>
fürz bette ûfen teppech saz<br/>
diu clâre juncfrouwe.<br/>
bî mir ich selten schouwe<br/>
daz mir âbents oder fruo<br/>
sölch âventiure slîche zuo.
</p>
<p>
bi einer wîl Gâwân erwachte:<br/>
er sach an si und lachte,<br/>
unt sprach «got halde iuch, freuwelîn,<br/>
daz ir durch den willen mîn<br/>
iwern slâf sus brechet<br/>
und an iu selber rechet<br/>
des ich niht hân gedienet gar.»<br/>
dô sprach diu maget wol gevar<br/>
«iwers diens wil ich enbern:<br/>
ich ensol niwan hulde gern.<br/>
hêrre, gebietet über mich:<br/>
swaz ir gebiet, daz leist ich.<br/>
al die mit mînem vater sint,<br/>
beidiu mîn muoter unde ir kint<br/>
suln iuch ze hêrren immer hân:<br/>
sô liebe habt ir uns getân.»
</p>
<p>
er sprach «sît ir iht lange komn?<br/>
het ich iwer kunft ê vernomn,<br/>
daz wær mir liep durch vrâgen,<br/>
wolt iuch des niht betrâgen<br/>
daz ir mirz geruochet sagn.<br/>
ich hân in disen zwein tagn<br/>
vil frouwen obe mir gesehn:<br/>
von den sult ir mir verjehn<br/>
Durch iwer güete, wer die sîn.»<br/>
do erschrac daz juncfreuwelîn,<br/>
si sprach «hêr, nu vrâgt es niht:<br/>
ich pin dius nimmer iu vergiht.<br/>
ichn kan iu nicht von in gesagn:<br/>
ob ichz halt weiz, ich solz verdagn.<br/>
lâtz iu von mir niht swære,<br/>
und vrâget ander mære:<br/>
daz rât ich, welt ir volgen mir.»<br/>
Gâwân sprach aber wider zir,<br/>
mit vrâge er gienc dem mære nâch<br/>
umb al die frouwen dier dâ sach<br/>
sitzende ûf dem palas.<br/>
diu magt wol sô getriwe was<br/>
daz si von herzen weinde<br/>
und grôze klage erscheinde.
</p>
<p>
dennoch was ez harte fruo:<br/>
innen des gienc ir vater zuo.<br/>
der liezez âne zürnen gar,<br/>
ob diu maget wol gevar<br/>
ihts dâ wære betwungen,<br/>
und ob dâ was gerungen:<br/>
dem gebârt se gelîche,<br/>
diu maget zühte rîche,<br/>
wand si dem bette nâhe saz.<br/>
daz liez ir vater âne haz.<br/>
dô sprach er «tohter, wein et niht.<br/>
swaz in schimpfe alsus geschiht,<br/>
ob daz von êrste bringet zorn,<br/>
der ist schier dâ nâch verkorn.»<br/>
Gâwân sprach «hiest niht geschehn,<br/>
wan des wir vor iu wellen jehn.<br/>
ich vrâgte dise magt ein teil:<br/>
daz dûhte si mîn unheil,<br/>
und bat mich daz ichz lieze.<br/>
ob iuch des niht verdrieze,<br/>
sô lât mîn dienst umb iuch bejagn,<br/>
wirt, daz ir mirz ruochet sagn,<br/>
umb die frouwen ob uns hie.<br/>
ich enfriesch in al den landen nie<br/>
dâ man möhte schouwen<br/>
sô manege clâre frouwen<br/>
mit sô liehtem gebende.»<br/>
der wirt want sîne hende:<br/>
dô sprach er «vrâgets niht durch got:<br/>
hêr, dâ ist nôt ob aller nôt.»
</p>
<p>
«sô muoz ich doch ir kumber klagen,»<br/>
sprach Gâwân. «wirt, ir sult mir sagen,<br/>
war umbe ist iu mîn vrâgen leit?»<br/>
«hêr, durch iwer manheit.<br/>
kunnt ir vrâgen niht verbern,<br/>
sô welt ir lîhte fürbaz gern:<br/>
daz lêrt iuch herzen swære<br/>
und macht uns freuden lære,<br/>
mich und elliu mîniu kint,<br/>
diu iu ze dienste erboren sint.»<br/>
Gâwân sprach «ir sult mirz sagen.<br/>
welt ab ir michz gar verdagen,<br/>
daz iwer mære mich vergêt,<br/>
ich freische iedoch wol wiez dâ stêt.»<br/>
Der wirt sprach mit triuwen<br/>
«hêr, sô muoz mich riuwen<br/>
daz iuch des vrâgens niht bevilt.<br/>
ich wil iu lîhen einen schilt:<br/>
nu wâpent iuch ûf einen strît.<br/>
ze Terre marveile ir sît:<br/>
Lît marveile ist hie.<br/>
hêrre, ez wart versuochet nie<br/>
ûf Schastel marveil diu nôt.<br/>
iwer leben wil in den tôt.<br/>
ist iu âventiure bekant,<br/>
swaz ie gestreit iwer hant,<br/>
daz was noch gar ein kindes spil:<br/>
nu næhent iu riubæriu zil.»
</p>
<p>
Gâwân sprach «mir wære leit,<br/>
op mîn gemach ân arbeit<br/>
von disen frouwen hinnen rite,<br/>
ichn versuocht ê baz ir site.<br/>
ich hân ouch ê von in vernomen:<br/>
sît ich sô nâhen nu bin komen,<br/>
mich ensol des niht betrâgen,<br/>
ich enwellez durch si wâgen.»<br/>
der wirt mit triwen klagete.<br/>
sîme gaste er dô sagete<br/>
«aller kumber ist ein niht,<br/>
wan dem ze lîden geschiht<br/>
disiu âventiure:<br/>
diu ist scharpf und ungehiure<br/>
für wâr und âne liegen.<br/>
hêrre, in kan niht triegen.»<br/>
Gâwân der prîss erkande<br/>
an die vorhte sich niht wande:<br/>
er sprach «nu gebt mir strîtes rât.<br/>
ob ir gebietet, rîters tât<br/>
sol ich hie leisten, ruochets got.<br/>
iwern rât und iwer gebot<br/>
wil ich immer gerne hân.<br/>
hêr wirt, ez wære missetân,<br/>
solt ich sus hinnen scheiden:<br/>
die lieben unt die leiden<br/>
heten mich für einen zagen.»<br/>
alrêrst der wirt begunde klagen,<br/>
wand im sô leide nie geschach.<br/>
hin ze sîme gaste er sprach<br/>
«op daz got erzeige<br/>
daz ir niht sît veige,<br/>
sô wert ir hêr diss landes:<br/>
swaz frouwen hie stêt pfandes,<br/>
die starkez wunder her betwanc,<br/>
daz noch nie rîters prîs erranc,<br/>
manc sarjant, edeliu rîterschaft,<br/>
op die hie'rlœset iwer kraft,<br/>
sô sît ir prîss gehêret<br/>
und hât iuch got wol gêret:<br/>
ir muget mit freuden hêrre sîn<br/>
über manegen liehten schîn,<br/>
frowen von manegen landen.<br/>
wer jæhe iu des ze schanden,<br/>
ob ir hinnen schiet alsus?<br/>
sît Lischoys Gwelljus<br/>
Iu sînen prîs hie lâzen hât,<br/>
der manege rîterlîche tât<br/>
gefrümet hât, der süeze:<br/>
von rehte i'n alsus grüeze.<br/>
mit ellen ist sîn rîterschaft:<br/>
sô manege tugent diu gotes kraft<br/>
in mannes herze nie gestiez,<br/>
ân Ithêrn von Gahaviez.
</p>
<p>
der Ithêrn vor Nantes sluoc,<br/>
mîn schif in gestern über truoc.<br/>
er hât mir fünf ors gegebn<br/>
(got in mit sælden lâze lebn),<br/>
diu herzogen und künege riten.<br/>
swaz er hât ab in erstriten,<br/>
daz wirt ze Pelrapeire gesagt:<br/>
ir sicherheit hât er bejagt.<br/>
sîn schilt treit maneger tjoste mâl.<br/>
er reit hie vorschen umben grâl.»
</p>
<p>
Gâwân sprach «war ist er komn?<br/>
saget mir, wirt, hât er vernomn,<br/>
dô er sô nâhe was hie bî,<br/>
waz disiu âventiure sî.»<br/>
«hêrre, ern hâtes niht ervarn.<br/>
ich kunde mich des wol bewarn<br/>
daz ichs im zuo gewüege:<br/>
unfuoge ich danne trüege.<br/>
het ir selbe vrâgens niht erdâht,<br/>
nimmer wært irs innen brâht<br/>
von mir, waz hie mæres ist,<br/>
mit vorhten scharpf ein strenger list.<br/>
Welt ir niht erwinden,<br/>
mir unt mînen kinden<br/>
geschach sô rehte leide nie,<br/>
ob ir den lîp verlieset hie.<br/>
sult ab ir prîs behalten<br/>
unt diss landes walten,<br/>
sô hât mîn armuot ende.<br/>
ich getrûw des iwerr hende,<br/>
si hœhe mich mit rîcheit.<br/>
mit freuden liep âne leit<br/>
mac iwer prîs hie'rwerben,<br/>
sult ir niht ersterben.
</p>
<p>
nu wâpent iuch gein kumber grôz.»<br/>
dennoch was Gâwân al blôz:<br/>
er sprach «tragt mir mîn harnasch her.»<br/>
der bete was der wirt sîn wer.<br/>
von fuoz ûf wâpent in dô gar<br/>
diu süeze maget wol gevar.<br/>
der wirt nâch dem orse gienc.<br/>
ein schilt an sîner wende hienc,<br/>
der dicke unt alsô herte was,<br/>
dâ von doch Gâwân sît genas.<br/>
schilt und ors im wâren brâht.<br/>
der wirt was alsô bedâht<br/>
daz er wider für in stuont:<br/>
dô sprach er «hêrre, ich tuon iu kuont<br/>
wie ir sult gebâren<br/>
gein iwers verhes vâren.
</p>
<p>
mînen schilt sult ir tragn.<br/>
dern ist durchstochen noch zerslagn:<br/>
Wande ich strîte selten:<br/>
wes möht er danne enkelten?<br/>
hêrre, swenn ir ûf hin kumt,<br/>
ein dinc iu zem orse frumt.<br/>
ein krâmer sitzet vor dem tor:<br/>
dem lât dez ors hie vor.<br/>
kouft umb in, enruochet waz:<br/>
er behalt iuz ors deste baz,<br/>
ob irz im versetzet.<br/>
wert ir niht geletzet,<br/>
ir mugt dez ors gerne hân.»<br/>
dô sprach mîn hêr Gâwân<br/>
«sol ich niht zorse rîten în?»<br/>
«nein, hêrre, al der frouwen schîn<br/>
ist vor iu verborgen:<br/>
sô næhet ez den sorgen.
</p>
<p>
den palas vint ir eine:<br/>
weder grôz noch kleine<br/>
vint ir niht daz dâ lebe.<br/>
sô waldes diu gotes gebe,<br/>
so ir in die kemenâten gêt<br/>
dâ Lît marveile stêt.<br/>
daz bette und die stollen sîn,<br/>
von Marroch der mahmumelîn,<br/>
des krône und al sîn rîcheit,<br/>
wære daz dar gegen geleit,<br/>
dâ mit ez wære vergolten niht.<br/>
dar an ze lîden iu geschiht<br/>
swaz got an iu wil meinen:<br/>
nâch freude erz müeze erscheinen.<br/>
Gedenket, hêrre, ob ir sît wert,<br/>
disen schilt unt iwer swert<br/>
lâzet ninder von iu komn.<br/>
so ir wænt daz ende habe genomn<br/>
iwer kumber grœzlîch,<br/>
alrêrst strîte ist er gelîch.»
</p>
<p>
dô Gâwân ûf sîn ors gesaz,<br/>
diu maget wart an freuden laz.<br/>
al die dâ wâren klageten:<br/>
wênc si des verdageten.<br/>
er sprach zem wirte «gan mirs got,<br/>
iwer getriulîch urbot,<br/>
daz ir mîn sus pflâget,<br/>
gelts mich niht betrâget.»<br/>
urloup er zer meide nam,<br/>
die grôzes jâmers wol gezam.<br/>
er reit hin, si klageten hie.<br/>
ob ir nu gerne hœret wie<br/>
Gâwâne dâ geschæhe,<br/>
deste gerner i'us verjæhe.
</p>
<p>
ich sag als ichz hân vernomn.<br/>
do er was für die porten komn,<br/>
er vant den krâmære,<br/>
unt des krâm niht lære.<br/>
dâ lac inne veile,<br/>
daz ichs wære der geile,<br/>
het ich alsô rîche habe.<br/>
Gâwân vor im erbeizte abe.<br/>
sô rîchen markt er nie gesach,<br/>
als im ze sehn aldâ geschach.<br/>
der krâm was ein samît,<br/>
vierecke, hôch unde wît.<br/>
waz dar inne veiles læge?<br/>
derz mit gelte widerwæge,<br/>
der bâruc von Baldac<br/>
vergulte niht daz drinne lac:<br/>
als tæte der katolicô<br/>
von Ranculât: dô Kriechen sô<br/>
stuont daz man hort dar inne vant,<br/>
da vergultez niht des keisers hant<br/>
mit jener zweier stiure.<br/>
daz krâmgewant was tiure.
</p>
<p>
Gâwân sîn grüezen sprach<br/>
zuo dem krâmer. do er gesach<br/>
waz wunders dâ lac veile,<br/>
nâch sîner mâze teile<br/>
bat im zeigen Gâwân<br/>
gürtelen ode fürspan.<br/>
der krâmer sprach «ich hân für wâr<br/>
hie gesezzen manec jâr,<br/>
daz nie man getorste schouwen<br/>
(niht wan werde frouwen)<br/>
waz in mîme krâme ligt.<br/>
ob iwer herze manheit pfligt,<br/>
sô sît irs alles hêrre.<br/>
ez ist gefüeret verre.<br/>
habt ir den prîs an iuch genomn,<br/>
sît ir durch âventiure komn<br/>
her, sol iu gelingen,<br/>
lîhte ir megt gedingen<br/>
Um mich: swaz ich veiles hân,<br/>
daz ist iu gar dan undertân.<br/>
vart fürbaz, lâtes walten got.<br/>
hât iuch Plippalinôt<br/>
der verje her gewîset?<br/>
manec frouwe prîset<br/>
iwer komn in ditze lant,<br/>
ob si hie'rlœset iwer hant.
</p>
<p>
welt ir nâch âventiure gên,<br/>
sô lât daz ors al stille stên:<br/>
des hüete ich, welt irz an mich lân.»<br/>
dô sprach mîn hêr Gâwân<br/>
«wærz in iwern mâzen,<br/>
ich woltz iu gerne lâzen.<br/>
nu entsitze ich iwer rîcheit:<br/>
sô rîchen marschalc ez erleit<br/>
nie, sît ich dar ûf gesaz.»<br/>
der krâmer sprach ân allen haz<br/>
«hêrre ich selbe und al mîn habe<br/>
(waz möht ich mêr nu sprechen drabe?)<br/>
ist iwer, sult ir hie genesn.<br/>
wes möht ich pillîcher wesn?»
</p>
<p>
Gâwân sîn ellen lêrte,<br/>
ze fuozer fürbaz kêrte<br/>
manlîche und unverzagt.<br/>
als ich iu ê hân gesagt,<br/>
er vant der bürge wîte,<br/>
daz ieslîch ir sîte<br/>
stuont mit bûwenlîcher wer.<br/>
für allen sturm niht ein ber<br/>
Gæb si ze drîzec jâren,<br/>
op man ir wolte vâren.<br/>
enmitten drûf ein anger:<br/>
daz Lechvelt ist langer.<br/>
vil türne ob den zinnen stuont.<br/>
uns tuot diu âventiure kuont,<br/>
dô Gâwân den palas sach,<br/>
dem was alumbe sîn dach<br/>
reht als pfâwîn gevider gar,<br/>
lieht gemâl unt sô gevar,<br/>
weder regen noch der snê<br/>
entet des daches blicke wê.
</p>
<p>
innen er was gezieret<br/>
unt wol gefeitieret,<br/>
der venster siule wol ergrabn,<br/>
dar ûf gewelbe hôhe erhabn.<br/>
dar inne bette ein wunder<br/>
lac her unt dar besunder:<br/>
kultern maneger slahte<br/>
lâgen drûf von rîcher ahte.<br/>
dâ wârn die frowen gesezzen.<br/>
dine heten niht vergezzen,<br/>
sine wæren dan gegangen.<br/>
von in wart niht enpfangen<br/>
ir freuden kunft, ir sælden tac,<br/>
der gar an Gâwâne lac.<br/>
müesen sin doch hân gesehn,<br/>
waz möhte in liebers sîn geschehn?<br/>
ir neheiniu daz tuon solte,<br/>
swie er in dienen wolte.<br/>
Dâ wârn si doch unschuldec an.<br/>
dô gienc mîn hêr Gâwân<br/>
beidiu her unde dar,<br/>
er nam des palases war.<br/>
er sach an einer wende,<br/>
ine weiz ze wederr hende,<br/>
eine tür wît offen stên,<br/>
dâ inrehalp im solte ergên<br/>
hôhes prîss erwerben<br/>
ode nâch dem prîse ersterben.
</p>
<p>
er gienc zer kemenâten în.<br/>
der was ir estrîches schîn<br/>
lûter, hæle, als ein glas,<br/>
dâ Lît marveile was,<br/>
daz bette von dem wunder.<br/>
vier schîben liefen drunder,<br/>
von rubbîn lieht sinewel,<br/>
daz der wint wart nie sô snel:<br/>
dâ wârn die stollen ûf geklobn.<br/>
den estrîch muoz ich iu lobn:<br/>
von jaspis, von crisolte,<br/>
von sardîn, als er wolte,<br/>
Clinschor, der des erdâhte,<br/>
ûz manegem lande brâhte<br/>
sîn listeclîchiu wîsheit<br/>
werc daz hier an was geleit.<br/>
der estrîch was gar sô sleif,<br/>
daz Gâwân kûme aldâ begreif<br/>
mit den fuozen stiure.<br/>
er gienc nâch âventiure.<br/>
Immer, als dicke er trat,<br/>
daz bette fuor von sîner stat,<br/>
daz ê was gestanden.<br/>
Gâwâne wart enblanden<br/>
daz er den swæren schilt getruoc,<br/>
den im sîn wirt bevalch genuoc.<br/>
er dâhte «wie kum ich ze dir?<br/>
wiltu wenken sus vor mir?<br/>
ich sol dich innen bringen,<br/>
ob ich dich mege erspringen.»<br/>
do gestuont im daz bette vor:<br/>
er huop sich zem sprunge enbor,<br/>
und spranc rehte enmitten dran.<br/>
die snelheit vreischet niemer man,<br/>
wie daz bette her unt dar sich stiez.<br/>
der vier wende deheine'z liez,<br/>
mit hurte an ieslîche'z swanc,<br/>
daz al diu burc dâ von erklanc.
</p>
<p>
sus reit er manegen poynder grôz.<br/>
swaz der doner ie gedôz,<br/>
und al die pusûnære,<br/>
op der êrste wære<br/>
bî dem jungesten dinne<br/>
und bliesen nâch gewinne,<br/>
ezn dorft niht mêr dâ krachen.<br/>
Gâwân muose wachen,<br/>
swier an dem bette læge.<br/>
wes der helt dô pflæge?<br/>
des galmes het in sô bevilt<br/>
daz er zucte über sich den schilt:<br/>
Er lac, unde liez es walten<br/>
den der helfe hât behalten,<br/>
und den der helfe nie verdrôz,<br/>
swer in sînem kumber grôz<br/>
helfe an in versuochen kan.<br/>
der wîse herzehafte man,<br/>
swâ dem kumber wirt bekant,<br/>
der rüefet an die hôhsten hant:<br/>
wan diu treit helfe rîche<br/>
und hilft im helfeclîche.<br/>
daz selbe ouch Gâwân dâ geschach.<br/>
dem er ie sîns prîses jach,<br/>
sînen krefteclîchen güeten,<br/>
den bat er sich behüeten.<br/>
nu gewan daz krachen ende,<br/>
sô daz die vier wende<br/>
gelîche wârn gemezzen dar<br/>
aldâ daz bette wol gevar<br/>
an dem estrîche enmitten stuont.<br/>
dâ wart im grœzer angest kuont.<br/>
fünf hundert stabeslingen<br/>
mit listeclîchen dingen<br/>
zem swanke wârn bereite.<br/>
der swanc gab in geleite<br/>
ûf daz bette aldâ er lac.<br/>
der schilt alsolher herte pflac,<br/>
daz ers enpfant vil kleine.<br/>
ez wâren wazzersteine<br/>
sinewel unde hart:<br/>
etswâ der schilt doch dürkel wart.<br/>
Die steine wâren ouch verbolt.<br/>
er hete selten ê gedolt<br/>
sô swinde würfe ûf in geflogn.<br/>
nu was zem schuzze ûf gezogn<br/>
fünf hundert armbrust ode mêr.<br/>
die heten algelîchen kêr<br/>
reht ûf daz bette aldâ er lac.<br/>
swer ie solher nœte gepflac,<br/>
der mag erkennen pfîle.<br/>
daz werte kurze wîle,<br/>
unz daz si wârn versnurret gar.<br/>
swer wil gemaches nemen war,<br/>
dern kum an solch bette niht:<br/>
gemaches im dâ niemen giht.
</p>
<p>
es möhte jugent werden grâ,<br/>
des gemaches alsô dâ<br/>
Gâwân an dem bette vant.<br/>
dannoch sîn herze und ouch sîn hant<br/>
der zagheit lâgen eine.<br/>
die pfîle und ouch die steine<br/>
heten in niht gar vermiten:<br/>
zequaschiert und ouch versniten<br/>
was er durch die ringe.<br/>
dô het er gedinge,<br/>
sîns kumbers wære ein ende:<br/>
dannoch mit sîner hende<br/>
muoser prîs erstrîten.<br/>
an den selben zîten<br/>
tet sich gein im ûf ein tür.<br/>
ein starker gebûr gienc dar für:<br/>
Der was freislîch getân.<br/>
von visches hiute truoger an<br/>
ein surkôt unt ein bônît,<br/>
und des selben zwuo hosen wît.<br/>
einen kolbn er in der hende truoc,<br/>
des kiule grœzer denne ein kruoc.
</p>
<p>
er gienc gein Gâwâne her:<br/>
daz enwas doch ninder sîn ger,<br/>
wande in sîns kumens dâ verdrôz.<br/>
Gâwân dâhte «dirre ist blôz:<br/>
sîn wer ist gein mir harte laz.»<br/>
er riht sich ûf unde saz,<br/>
als ob in swære ninder lit.<br/>
jener trat hinder einen trit,<br/>
als ob er wolde entwîchen,<br/>
und sprach doch zornlîchen<br/>
«irn durfet mich entsitzen niht:<br/>
ich füege ab wol daz iu geschiht<br/>
dâ von irn lîp ze pfande gebt.<br/>
vons tiuvels kreften ir noch lebt:<br/>
sol iuch der hie hân ernert,<br/>
ir sît doch sterbens unerwert.<br/>
des bringe ich iuch wol innen,<br/>
als ich nu scheide hinnen.»<br/>
der vilân trat wider în.<br/>
Gâwân mit dem swerte sîn<br/>
vome schilde sluoc die zeine.<br/>
die pfîle algemeine<br/>
wârn hin durch gedrungen,<br/>
daz se in den ringen klungen.<br/>
Dô hôrter ein gebrummen,<br/>
als der wol zweinzec trummen<br/>
slüege hie ze tanze.<br/>
sîn vester muot der ganze,<br/>
den diu wâre zageheit<br/>
nie verscherte noch versneit,<br/>
dâhte «waz sol mir geschehn?<br/>
ich möhte nu wol kumbers jehn:<br/>
wil sich mîn kumber mêren?<br/>
ze wer sol ich mich kêren.»<br/>
nu sah er geins gebûres tür.<br/>
ein starker lewe spranc derfür:<br/>
der was als ein ors sô hôch.<br/>
Gâwân der ie ungerne vlôch,<br/>
den schilt er mit den riemen nam,<br/>
er tet als ez der wer gezam,<br/>
er spranc ûf den estrîch.<br/>
durch hunger was vreislîch<br/>
dirre starke lewe grôz,<br/>
des er doch wênec dâ genôz.<br/>
mit zorne lief er an den man:<br/>
ze wer stuont hêr Gâwân.
</p>
<p>
er hetem den schilt nâch genomn:<br/>
sîn êrster grif was alsô komn,<br/>
durch den schilt mit al den klân.<br/>
von tiere ist selten ê getân<br/>
sîn grif durch solhe herte.<br/>
Gâwân sich zuckes werte:<br/>
ein bein hin ab er im swanc.<br/>
der lewe ûf drîen füezen spranc:<br/>
Ime schilde beleip der vierde fuoz.<br/>
mit bluote gaber solhen guoz<br/>
daz Gâwân mohte vaste stên:<br/>
her unt dar begundez gên.<br/>
der lewe spranc dicke an den gast:<br/>
durch die nasen manegen pfnâst<br/>
tet er mit pleckenden zenen.<br/>
wolt man in solher spîse wenen<br/>
daz er guote liute gæze,<br/>
ungern ich pî im sæze.<br/>
ez was ouch Gâwâne leit,<br/>
der ûf den lîp dâ mit im streit.
</p>
<p>
er het in sô geletzet,<br/>
mit bluote wart benetzet<br/>
al diu kemenâte gar.<br/>
mit zorne spranc der lewe dar<br/>
und wolt in zucken under sich.<br/>
Gâwân tet im einen stich<br/>
durch die brust unz an die hant,<br/>
dâ von des lewen zorn verswant:<br/>
wander strûchte nider tôt.<br/>
Gâwân het die grôze nôt<br/>
mit strîte überwunden.<br/>
in den selben stunden<br/>
dâhter «waz ist mir nu guot?<br/>
ich sitze ungern in ditze bluot.<br/>
och sol ich mich des wol bewarn:<br/>
diz bette kan sô umbe varn;<br/>
daz ich dran sitze oder lige,<br/>
ob ich rehter wîsheit pflige.»<br/>
Nu was im sîn houbet<br/>
mit würfen sô betoubet,<br/>
unt dô sîne wunden<br/>
sô bluoten begunden,<br/>
daz in sîn snellîchiu kraft<br/>
gar liez mit ir geselleschaft:<br/>
durch swindeln er strûchens pflac.<br/>
das houbt im ûf dem lewen lac,<br/>
der schilt viel nider under in.<br/>
gewan er ie kraft ode sin,<br/>
diu wârn im beide enpfüeret:<br/>
unsanfter was gerüeret.<br/>
aller sin tet im entwîch.<br/>
sîn wanküssen ungelîch<br/>
was dem daz Gymêle<br/>
von Monte Rybêle,<br/>
diu süeze und diu wîse,<br/>
legete Kahenîse,<br/>
dar ûffe er sînen prîs verslief.<br/>
der prîs gein disem manne lief:<br/>
wande ir habt daz wol vernomn,<br/>
wâ mit er was von witzen komn,<br/>
daz er lac unversunnen,<br/>
wie des wart begunnen.
</p>
<p>
verholne ez wart beschouwet,<br/>
daz mit bluote was betouwet<br/>
der kemenâten estrîch.<br/>
si bêde dem tôde wârn gelîch,<br/>
der lewe unde Gâwân.<br/>
ein juncfrowe wol getân<br/>
Mit vorhten luogete oben în:<br/>
des wart vil bleich ir liehter schîn.<br/>
diu junge sô verzagete<br/>
daz ez diu alte klagete,<br/>
Arnîve diu wîse.<br/>
dar umbe ich si noch prîse,<br/>
daz si den rîter nerte<br/>
unt im dô sterben werte.
</p>
<p>
si gienc ouch dar durch schouwen.<br/>
dô wart von der frouwen<br/>
zem venster oben în gesehen<br/>
daz si neweders mohte jehen,<br/>
ir künfteclîcher freuden tage<br/>
ode immer herzenlîcher klage.<br/>
si vorhte, der rîter wære tôt:<br/>
des lêrten si gedanke nôt;<br/>
wand er sus ûf dem lewen lac<br/>
unt anders keines bettes pflac.<br/>
si sprach «mir ist von herzen leit,<br/>
op dîn getriwiu manheit<br/>
dîn werdez leben hât verlorn.<br/>
hâstu den tôt alhie rekorn<br/>
durch uns vil ellenden diet,<br/>
sît dir dîn triwe daz geriet,<br/>
mich erbarmet immer dîn tugent,<br/>
du habest alter ode jugent.»<br/>
hin zal den frouwen si dô sprach,<br/>
wand si den helt sus ligen sach,<br/>
«ir frouwen die des toufes pflegn,<br/>
rüeft alle an got umb sînen segn.»<br/>
Si sande zwuo juncfrouwen dar,<br/>
und bat si rehte nemen war<br/>
daz si sanfte slichen,<br/>
ê daz si dan entwichen,<br/>
daz si ir bræhten mære,<br/>
ob er bî leben wære<br/>
ode ob er wære verscheiden.<br/>
daz gebôt si den beiden.<br/>
die süezen meide reine,<br/>
ob ir dewedriu weine?<br/>
jâ si beide sêre,<br/>
durch rehtes jâmers lêre,<br/>
dô sin sus ligen funden,<br/>
daz von sînen wunden<br/>
der schilt mit bluote swebete.<br/>
si besâhen ob er lebete.
</p>
<p>
einiu mit ir clâren hant<br/>
den helm von sîme houbte bant,<br/>
und ouch die fintâlen sîn.<br/>
dâ lag ein kleinez schiumelîn<br/>
vor sîme rôten munde.<br/>
ze warten si begunde,<br/>
ob er den âtem inder züge<br/>
od ober si des lebens trüge:<br/>
daz lac dannoch in strîte.<br/>
ûf sîme kursîte<br/>
von zobele wârn zwei gampilûn,<br/>
als Ilynôt der Bertûn<br/>
mit grôzem prîse wâpen truoc:<br/>
der brâhte werdekeit genuoc<br/>
In der jugende an sîn ende.<br/>
diu maget mit ir hende<br/>
des zobels roufte und habt in dar<br/>
für sîne nasen: dô nam si war,<br/>
ob der âtemz hâr sô regete<br/>
daz er sich inder wegete.
</p>
<p>
der âtem wart dâ funden.<br/>
an den selben stunden<br/>
hiez si balde springen,<br/>
ein lûter wazzer bringen:<br/>
ir gespil wol gevar<br/>
brâht ir daz snellîche dar.<br/>
diu maget schoub ir vingerlîn<br/>
zwischen die zene sîn:<br/>
mit grôzen fuogen daz geschach.<br/>
dô gôz si daz wazzer nâch,<br/>
sanfte, und aber mêre.<br/>
sine gôz iedoch niht sêre,<br/>
unz daz er d'ougen ûf swanc.<br/>
er bôt in dienst und sagt in danc,<br/>
den zwein süezen kinden.<br/>
«daz ir mich soldet vinden<br/>
sus ungezogenlîche ligen!<br/>
ob daz wirt von iu verswigen,<br/>
daz prüeve ich iu für güete.<br/>
iur zuht iuch dran behüete.»
</p>
<p>
si jâhn «ir lâget unde liget<br/>
als der des hôhsten prîses pfliget.<br/>
ir habt den prîs alhie bezalt,<br/>
des ir mit freuden werdet alt:<br/>
Der sig ist iwer hiute.<br/>
nu trœst uns armen liute,<br/>
ob iwern wunden sî alsô<br/>
daz wir mit iu wesen vrô.»<br/>
er sprach «sæht ir mich gerne lebn,<br/>
sô sult ir mir helfe gebn.»<br/>
des bat er die frouwen.<br/>
«lât mîne wunden schouwen<br/>
etswen der dâ künne mite.<br/>
sol ich begên noch strîtes site,<br/>
sô bint mirn helm ûf [und] gêt ir hin:<br/>
den lîp ich gerne wernde bin.»<br/>
si jâhn «ir sît nu strîtes vrî:<br/>
hêr, lât uns iu wesen bî.<br/>
wan einiu sol gewinnen<br/>
an vier küneginnen<br/>
daz potenbrôt, ir lebet noch.<br/>
man sol iu bereiten och<br/>
gemach und erzenîe clâr,<br/>
unt wol mit triwen nemen war<br/>
mit salben sô gehiure,<br/>
diu für die quaschiure<br/>
unt für die wunden ein genist<br/>
mit senfte helfeclîchen ist.»
</p>
<p>
der meide einiu dannen spranc<br/>
sô balde daz si ninder hanc.<br/>
din brâht ze hove mære<br/>
daz er bî lebne wære,<br/>
«unt alsô lebelîche,<br/>
daz er uns freuden rîche<br/>
mit freuden machet, ruochets got.<br/>
im ist ab guoter helfe nôt.»<br/>
Si sprâchen alle «die merzîs.»<br/>
diu alte küniginne wîs<br/>
ein bette hiez bereiten,<br/>
dâ für ein teppech breiten,<br/>
bî einem guotem fiure.<br/>
salben harte tiure,<br/>
wol geworht mit sinne,<br/>
die gewan diu küneginne,<br/>
zer quaschiure unt ze wunden.<br/>
do gebôt si an den stunden<br/>
vier frouwen daz si giengen<br/>
unt sîn harnasch enpfiengen,<br/>
daz siz sanfte von im næmen,<br/>
unt daz si kunden ræmen<br/>
daz er sich des iht dorfte schemen.<br/>
«einen pfelle sult ir umbe iuch nemen,<br/>
unde entwâpentn in dem schate.<br/>
op danne gên sî sîn state,<br/>
daz dolt, ode tragt in hin<br/>
aldâ ich pî dem bette bin:<br/>
ich warte aldâ der helt sol ligen.<br/>
op sîn kampf ist sô gedigen<br/>
daz er niht ist ze verhe wunt,<br/>
ich mache in schiere wol gesunt.<br/>
swelch sîn wunde stüent ze verhe,<br/>
daz wær diu freuden twerhe:<br/>
dâ mite wærn ouch wir reslagn<br/>
und müesen lebendec sterben tragn.»<br/>
Nu, diz wart alsô getân.<br/>
entwâpent wart hêr Gâwân<br/>
unt dannen geleitet<br/>
unde helfe bereitet<br/>
von den die helfen kunden.<br/>
dâ wâren sîner wunden<br/>
fünfzec ode mêre,<br/>
die pfîle iedoch niht sêre<br/>
durch die ringe [wârn] gedrucket:<br/>
der schilt was für gerucket.<br/>
dô nam diu alte künegîn<br/>
dictam und warmen wîn<br/>
unt einen blâwen zindâl:<br/>
do erstreich si diu bluotes mâl<br/>
ûz den wunden, swâ decheiniu was,<br/>
unt bant in sô daz er genas.<br/>
swâ der helm was în gebogn,<br/>
da engein daz houbet was erzogn,<br/>
daz man die würfe erkande:<br/>
die quaschiur si verswande<br/>
mit der salben krefte<br/>
unt von ir meisterschefte.
</p>
<p>
si sprach «ich senfte iu schiere.<br/>
Cundrîe la surziere<br/>
ruochet mich sô dicke sehn:<br/>
swaz von erzenîe mac geschehn,<br/>
des tuot si mich gewaltec wol.<br/>
sît Anfortas in jâmers dol<br/>
kom, daz man im helfe warp,<br/>
diu salbe im half, daz er niht starp:<br/>
Si ist von Munsalvæsche komn,»<br/>
dô Gâwân hête vernomn<br/>
Munsalvæsche nennen,<br/>
do begunder freude erkennen:<br/>
er wânde er wær dâ nâhe bî.<br/>
dô sprach der ie was valsches vrî,<br/>
Gâwân, zer küneginne<br/>
«frouwe, mîne sinne,<br/>
die mir wârn entrunnen,<br/>
die habt ir gewunnen<br/>
wider in mîn herze:<br/>
ouch senftet sich mîn smerze.<br/>
swaz ich krefte od sinne hân,<br/>
die hât iwer dienstman<br/>
gar von iwern schulden.»<br/>
si sprach «hêr, iwern hulden<br/>
sul wir uns alle nâhen<br/>
unt des mit triwen gâhen.<br/>
nu volgt mir unt enredet niht vil.<br/>
eine wurz i'u geben wil,<br/>
dâ von ir slâfet: deist iu guot.<br/>
ezzens trinkens keinen muot<br/>
sult ir haben vor der naht.<br/>
sô kumt iu wider iwer maht:<br/>
sô trit ich iu mit spîse zuo,<br/>
daz ir wol bîtet unze fruo.»
</p>
<p>
eine wurz si leite in sînen munt:<br/>
dô slief er an der selben stunt.<br/>
wol si sîn mit decke pflac.<br/>
alsus überslief den tac<br/>
Der êren rîche und lasters arm<br/>
lag al sanfte unt im was warm.<br/>
etswenne in doch in slâfe vrôs,<br/>
daz er heschte unde nôs,<br/>
allez von der salben kraft.<br/>
von frouwen grôz geselleschaft<br/>
giengen ûz, die andern în:<br/>
die truogen liehten werden schîn.<br/>
Arnîve diu alte<br/>
gebôt mit ir gewalte<br/>
daz ir enkeiniu riefe<br/>
die wîle der helt dâ sliefe.<br/>
si bat ouch den palas<br/>
besliezen: swaz dâ rîter was,<br/>
sarjande, burgære,<br/>
der necheiner disiu mære<br/>
vriesch vor dem andern tage.<br/>
dô kom den frouwen niwiu klage.
</p>
<p>
sus slief der helt unz an die naht.<br/>
diu künegîn was sô bedâht,<br/>
die wurz sim ûzem munde nam.<br/>
er rewachte: trinkens in gezam.<br/>
dô hiez dar tragen diu wîse<br/>
trinkn unt guote spîse.<br/>
er riht sich ûf unde saz,<br/>
mit guoten freuden er az.<br/>
vil manec frouwe vor im stuont.<br/>
im wart nie werder dienst kuont:<br/>
ir dienst mit zühten wart getân.<br/>
dô prüevete mîn hêr Gâwân<br/>
Dise, die, und aber jene:<br/>
er was et in der alten sene<br/>
nâch Orgelûse der clâren,<br/>
wande im in sînen jâren<br/>
kein wîp sô nâhe nie gegienc<br/>
etswâ dâ er minne enpfienc<br/>
ode dâ im minne was versagt.<br/>
dô sprach der helt unverzagt<br/>
zuo sîner meisterinne,<br/>
der alten küneginne.
</p>
<p>
«frouwe, ez krenkt mir mîne zuht,<br/>
ir meget mirs jehn für ungenuht,<br/>
suln dise frouwen vor mir stên:<br/>
gebiet in daz si sitzen gên,<br/>
oder heizt si mit mir ezzen.»<br/>
«alhie wirt niht gesezzen<br/>
von ir enkeiner unz an mich.<br/>
hêr, si möhten schamen sich,<br/>
soltens iu niht dienen vil:<br/>
wande ir sît unser freuden zil.<br/>
doch, hêr, swaz ir gebietet in,<br/>
daz suln si leisten, hab wir sin.»<br/>
die edelen mit der hôhen art<br/>
wârn ir zühte des bewart,<br/>
wan siz mit willen tâten,<br/>
ir süezen munde in bâten<br/>
dâ stênes unz er gæze,<br/>
daz ir enkeiniu sæze.<br/>
dô daz geschach, si giengen wider:<br/>
Gâwân sich leite slâfen nider.<br/>
<h2>Buch XII</h2>
</p>
<p>
het er sich garbeitet,<br/>
gehœhet unt gebreitet<br/>
sînen prîs mit grôzer nôt.<br/>
swaz der werde Lanzilôt<br/>
ûf der swertbrücke erleit<br/>
unt sît mit Meljacanze streit,<br/>
daz was gein dirre nôt ein niht;<br/>
unt des man Gârelle giht,<br/>
dem stolzen künege rîche,<br/>
der alsô rîterlîche<br/>
den lewen von dem palas<br/>
warf, der dâ ze Nantes was.<br/>
Gârel ouchz mezzer holte,<br/>
dâ von er kumber dolte<br/>
in der marmelînen sûl.<br/>
trüege dise pfîle ein mûl,<br/>
er wær ze vil geladen dermite,<br/>
die Gâwân durch ellens site<br/>
gein sîme verhe snurren liez,<br/>
als in sîn manlîch herze hiez.<br/>
Li gweiz prelljûs der furt,<br/>
und Erek der Schoydelakurt<br/>
erstreit ab Mâbonagrîn,<br/>
der newederz gap sô hôhen pîn,<br/>
noch dô der stolze Iwân<br/>
sînen guz niht wolde lân<br/>
Uf der âventiure stein.<br/>
solten dise kumber sîn al ein,<br/>
Gâwâns kumber slüege für,<br/>
wæge iemen ungemaches kür.
</p>
<p>
welhen kumber mein ich nuo?<br/>
ob iuch des diuhte niht ze fruo,<br/>
ich solt in iu benennen gar.<br/>
Orgelûse kom aldar<br/>
in Gâwâns herzen gedanc,<br/>
der ie was zageheite kranc<br/>
unt gein dem wâren ellen starc.<br/>
wie kom daz sich dâ verbarc<br/>
sô grôz wîp in sô kleiner stat?<br/>
si kom einen engen pfat<br/>
in Gâwânes herze,<br/>
daz aller sîn smerze<br/>
von disem kumber gar verswant.<br/>
ez was iedoch ein kurziu want,<br/>
dâ sô lanc wîp inne saz,<br/>
der mit triwen nie vergaz<br/>
sîn dienstlîchez wachen.<br/>
niemen sol des lachen,<br/>
daz alsus werlîchen man<br/>
ein wîp enschumpfieren kan.<br/>
wohrî woch, waz sol daz sîn?<br/>
dâ tuot frou minne ir zürnen schîn<br/>
an dem der prîs hât bejagt.<br/>
werlîch und unverzagt<br/>
hât sin iedoch funden.<br/>
gein dem siechen wunden<br/>
solte si gewalts verdriezen:<br/>
er möht doch des geniezen,<br/>
daz sin âne sînen danc<br/>
wol gesunden ê betwanc.
</p>
<p>
Frou minne, welt ir prîs bejagn,<br/>
möht ir iu doch lâzen sagn,<br/>
iu ist ân êre dirre strît.<br/>
Gâwân lebt ie sîne zît<br/>
als iwer hulde im gebôt:<br/>
daz tet ouch sîn vater Lôt.<br/>
muoterhalp al sîn geslehte<br/>
daz stuont iu gar ze rehte<br/>
sît her von Mazadâne,<br/>
den ze Fâmurgâne<br/>
Terdelaschoye fuorte,<br/>
den iwer kraft dô ruorte.<br/>
Mazadânes nâchkomn,<br/>
von den ist dicke sît vernomn<br/>
daz ir enkein iuch nie verliez.<br/>
Ithêr von Gaheviez<br/>
iwer insigel truoc:<br/>
swâ man vor wîben sîn gewuoc,<br/>
des wolte sich ir keiniu schamen,<br/>
swâ man nante sînen namen,<br/>
ob si der minne ir krefte jach.<br/>
nu prüevet denne diu in sach:<br/>
der wârn diu rehten mære komn.<br/>
an dem iu dienst wart benomn.<br/>
Nu tuot ouch Gâwân den tôt,<br/>
als sîme neven Ilynôt,<br/>
den iwer kraft dar zuo betwanc<br/>
daz der junge süeze ranc<br/>
nâch werder âmîen,<br/>
von Kanadic Flôrîen.<br/>
sîns vater lant von kinde er vlôch:<br/>
diu selbe küneginne in zôch:<br/>
ze Bertâne er was ein gast.<br/>
Flôrîe in luot mit minnen last,<br/>
daz sin verjagte für daz lant.<br/>
in ir dienste man in vant<br/>
tôt, als ir wol hât vernomn.<br/>
Gâwâns künne ist dicke komn<br/>
durch minne in herzebæriu sêr.<br/>
ich nenne iu sîner mâge mêr,<br/>
den ouch von minne ist worden wê.<br/>
wes twanc der bluotvarwe snê<br/>
Parzivâls getriwen lîp?<br/>
daz schuof diu künegîn sîn wîp.<br/>
Gâlôesen und Gamureten,<br/>
die habt ir bêde übertreten,<br/>
daz ir se gâbet an den rê.<br/>
diu junge werde Itonjê<br/>
truoc nâch roys Gramoflanz<br/>
mit triwen stæte minne ganz:<br/>
daz was Gâwâns swester clâr.<br/>
frou minne, ir teilt ouch iwern vâr<br/>
Sûrdâmûr durch Alexandern.<br/>
die eine unt die andern,<br/>
Swaz Gâwân künnes ie gewan,<br/>
frou minn, die wolt ir niht erlân,<br/>
sine müesen dienst gein iu tragen:<br/>
nu welt ir prîs an im bejagen.
</p>
<p>
ir soltet kraft gein kreften gebn,<br/>
und liezet Gâwânen lebn<br/>
siech mit sînen wunden,<br/>
unt twunget die gesunden.<br/>
maneger hât von minnen sanc,<br/>
den nie diu minne alsô getwanc.<br/>
ich möhte nu wol stille dagen:<br/>
ez solten minnære klagen,<br/>
waz dem von Norwæge was,<br/>
dô er der âventiure genas,<br/>
daz in bestuont der minnen schûr<br/>
âne helfe gar ze sûr.
</p>
<p>
er sprach «ôwê daz ich ie'rkôs<br/>
disiu bette ruowelôs.<br/>
einz hât mich versêret,<br/>
untz ander mir gemêret<br/>
gedanke nâch minne.<br/>
Orgelûs diu herzoginne<br/>
muoz genâde an mir begên,<br/>
ob ich bî freuden sol bestên.»<br/>
vor ungedolt er sich sô want<br/>
daz brast etslîch sîn wunden bant.<br/>
in solhem ungemache er lac.<br/>
nu seht, dô schein ûf in der tac:<br/>
des het er unsanfte erbiten.<br/>
er hete dâ vor dicke erliten<br/>
mit swerten manegen scharpfen strît<br/>
sanfter dan die ruowens zît.<br/>
Ob kumber sich gelîche dem,<br/>
swelch minnær den an sich genem,<br/>
der werde alrêrst wol gesunt<br/>
mit pfîlen alsus sêre wunt:<br/>
daz tuot im lîhte als wê<br/>
als sîn minnen kumber ê.
</p>
<p>
Gâwân truoc minne und ander klage.<br/>
do begundez liuhten vome tage,<br/>
daz sîner grôzen kerzen schîn<br/>
unnâch sô virrec mohte sîn.<br/>
ûf rihte sich der wîgant.<br/>
dô was sîn lînîn gewant<br/>
nâch wunden unde harnaschvar.<br/>
zuo zim was geleget dar<br/>
hemde und bruoch von buckeram:<br/>
den wehsel er dô gerne nam,<br/>
unt eine garnasch märderîn,<br/>
des selben ein kürsenlîn,<br/>
ob den bêden schürbrant<br/>
von Arraze aldar gesant.<br/>
zwên stivâle ouch dâ lâgen,<br/>
die niht grôzer enge pflâgen.
</p>
<p>
diu niwen kleider leiter an:<br/>
dô gienc mîn hêr Gâwân<br/>
ûz zer kemenâten tür.<br/>
sus gienc er wider unde für,<br/>
unz er den rîchen palas vant.<br/>
sînen ougen wart nie bekant<br/>
rîchheit diu dar zuo töhte<br/>
daz si dem glîchen möhte.<br/>
Uf durch den palas einesît<br/>
gienc ein gewelbe niht ze wît,<br/>
gegrêdet über den palas hôch:<br/>
sinwel sich daz umbe zôch.<br/>
dar ûffe stuont ein clâriu sûl:<br/>
diu was niht von holze fûl,<br/>
si was lieht unde starc,<br/>
sô grôz, froun Camillen sarc<br/>
wær drûffe wol gestanden.<br/>
ûz Feirefîzes landen<br/>
brâht ez der wîse Clinschor,<br/>
werc daz hie stuont enbor.
</p>
<p>
sinwel als ein gezelt ez was.<br/>
der meister Jêometras,<br/>
solt ez geworht hân des hant,<br/>
diu kunst wære im unbekant.<br/>
ez was geworht mit liste.<br/>
adamas und amatiste<br/>
(diu âventiure uns wizzen lât),<br/>
thôpazje und grânât,<br/>
crisolte, rubbîne,<br/>
smârâde, sardîne,<br/>
sus wârn diu venster rîche.<br/>
wît unt hôch gelîche<br/>
als man der venster siule sach,<br/>
der art was obene al daz dach.
</p>
<p>
dechein sûl stuont dar unde<br/>
diu sich gelîchen kunde<br/>
der grôzen sûl dâ zwischen stuont.<br/>
uns tuot diu âventiure kuont<br/>
Waz diu wunders mohte hân.<br/>
durch schouwen gienc her Gâwân<br/>
ûf daz warthûs eine<br/>
zuo manegem tiwerem steine.<br/>
dâ vander solch wunder grôz,<br/>
des in ze sehen niht verdrôz.<br/>
in dûhte daz im al diu lant<br/>
in der grôzen siule wærn bekant,<br/>
unt daz diu lant umb giengen,<br/>
unt daz mit hurte enpfiengen<br/>
die grôzen berge ein ander.<br/>
in der siule vander<br/>
liute rîten unde gên,<br/>
disen loufen, jenen stên.<br/>
in ein venster er gesaz,<br/>
er wolt daz wunder prüeven baz.
</p>
<p>
dô kom diu alte Arnîve,<br/>
und ir tohter Sangîve,<br/>
unde ir tohter tohter zwuo:<br/>
die giengen alle viere zuo.<br/>
Gâwân spranc ûf, dô er se sach.<br/>
diu küneginne Arnîve sprach<br/>
«hêrre, ir solt noch slâfes pflegn.<br/>
habt ir ruowens iuch bewegn,<br/>
dar zuo sît ir ze sêre wunt,<br/>
sol iu ander ungemach sîn kunt.»<br/>
dô sprach er «frouwe und meisterin,<br/>
mir hât kraft unde sin<br/>
iwer helfe alsô gegeben,<br/>
daz ich gediene, muoz ich leben.»<br/>
Diu künegin sprach «muoz ich sô spehn<br/>
daz ir mir, hêrre, habt verjehn,<br/>
daz ich iwer meisterinne sî,<br/>
sô küsset dise frouwen [alle] drî.<br/>
dâ sît ir lasters an bewart:<br/>
si sint erborn von küneges art.»<br/>
dirre bete was er vrô,<br/>
die clâren frouwen kuster dô,<br/>
Sangîven unde Itonjê<br/>
und die süezen Cundrîê.<br/>
Gâwân saz selbe fünfte nider.<br/>
dô saher für unde wider<br/>
an der clâren meide lîp:<br/>
iedoch twang in des ein wîp<br/>
diu in sîme herzen lac,<br/>
dirre meide blic ein nebeltac<br/>
was bî Orgelûsen gar.<br/>
diu dûht et in sô wol gevar,<br/>
von Lôgroys diu herzogin:<br/>
dâ jagete in sîn herze hin.
</p>
<p>
nu, diz was ergangen,<br/>
daz Gâwân was enpfangen<br/>
von den frouwen allen drîn.<br/>
die truogen sô liehten schîn,<br/>
des lîht ein herze wære versniten,<br/>
daz ê niht kumbers het erliten.<br/>
zuo sîner meisterinne er sprach<br/>
umb die sûl die er dâ sach,<br/>
daz si im sagete mære,<br/>
von welher art diu wære.<br/>
Dô sprach si «hêrre, dirre stein<br/>
bî tage und alle nähte schein,<br/>
sît er mir êrste wart erkant,<br/>
alumbe sehs mîl in daz lant.<br/>
swaz in dem zil geschiht,<br/>
in dirre siule man daz siht,<br/>
in wazzer und ûf velde:<br/>
des ist er wâriu melde.<br/>
ez sî vogel oder tier,<br/>
der gast unt der forehtier,<br/>
die vremden unt die kunden,<br/>
die hât man drinne funden.<br/>
über sehs mîle gêt sîn glanz:<br/>
er ist sô veste und ouch sô ganz<br/>
daz in mit starken sinnen<br/>
kunde nie gewinnen<br/>
weder hamer noch der smit.<br/>
er wart verstolen ze Thabronît<br/>
der künegîn Secundillen,<br/>
ich wæn des, ân ir willen.»
</p>
<p>
Gâwân an den zîten<br/>
sach in der siule rîten<br/>
ein rîter und ein frouwen<br/>
moht er dâ beidiu schouwen.<br/>
dô dûht in diu frouwe clâr,<br/>
man und ors gewâpent gar,<br/>
unt der helm gezimieret.<br/>
si kômen geheistieret<br/>
durch die passâschen ûf den plân.<br/>
nâch im diu reise wart getân.<br/>
Si kômn die strâzen durch taz muor,<br/>
als Lischoys der stolze fuor,<br/>
den er entschumpfierte.<br/>
diu frouwe condwierte<br/>
den rîter mit dem zoume her:<br/>
tjostieren was sîn ger.<br/>
Gâwân sich umbe kêrte,<br/>
sînen kumber er gemêrte.<br/>
in dûht diu sûl het in betrogn:<br/>
dô sach er für ungelogn<br/>
Orgelûsen de Lôgroys<br/>
und einen rîter kurtoys<br/>
gein dem urvar ûf den wasn.<br/>
ist diu nieswurz in der nasn<br/>
dræte unde strenge,<br/>
durch sîn herze enge<br/>
kom alsus diu herzogîn,<br/>
durch sîniu ougen oben în.
</p>
<p>
gein minne helfelôs ein man,<br/>
ôwê daz ist hêr Gâwân.<br/>
zuo sîner meisterinne er sprach,<br/>
dô er den rîter komen sach,<br/>
«frowe, dort vert ein rîter her<br/>
mit ûf gerihtem sper:<br/>
der wil suochens niht erwinden,<br/>
ouch sol sîn suochen vinden.<br/>
sît er rîterschefte gert,<br/>
strîts ist er von mir gewert.<br/>
sagt mir, wer mac diu frouwe sîn?»<br/>
si sprach «daz ist diu herzogîn<br/>
Von Lôgroys, diu clâre.<br/>
wem kumt si sus ze vâre?<br/>
der turkoyte ist mit ir komn,<br/>
von dem sô dicke ist vernomn<br/>
daz sîn herze ist unverzagt.<br/>
er hât mit speren prîs bejagt,<br/>
es wærn gehêret driu lant.<br/>
gein sîner werlîchen hant<br/>
sult ir strîten mîden nuo.<br/>
strîten ist iu gar ze fruo:<br/>
ir sît ûf strît ze sêre wunt.<br/>
ob ir halt wæret wol gesunt<br/>
ir solt doch strîten gein im lân.»<br/>
dô sprach mîn hêr Gâwân
</p>
<p>
«ir jeht, ich sül hie hêrre sîn:<br/>
swer denne ûf al die êre mîn<br/>
rîterschaft sô nâhe suochet,<br/>
sît er strîtes geruochet,<br/>
frouwe, ich sol mîn harnasch hân.»<br/>
des wart grôz weinen dâ getân<br/>
von den frouwen allen vieren.<br/>
si sprâchen «welt ir zieren<br/>
iwer sælde und iwern prîs,<br/>
sô strîtet niht decheinen wîs.<br/>
læget ir dâ vor im tôt,<br/>
alrêrst wüehse unser nôt.<br/>
sult ab ir vor im genesn,<br/>
welt ir in harnasche wesn,<br/>
iu nement iur êrsten wundenz lebn:<br/>
sô sîn wir an den tôt gegebn.»<br/>
Gâwân sus mit kumber ranc:<br/>
ir mugt wol hœren waz in twanc.<br/>
für schande heter an sich genomn<br/>
des werden turkoyten komn:<br/>
in twungen ouch wunden sêre,<br/>
unt diu minne michels mêre,<br/>
unt der vier frouwen riuwe:<br/>
wand er sach an in triuwe.<br/>
er bat se weinen verbern:<br/>
sîn munt dar zuo begunde gern<br/>
harnasch, ors unde swert.<br/>
die frouwen clâr unde wert<br/>
fuorten Gâwânen wider.<br/>
er bat se vor im gên dar nider,<br/>
dâ die andern frouwen wâren,<br/>
die süezen und die clâren.
</p>
<p>
Gâwân ûf sîns strîtes vart<br/>
balde aldâ gewâpent wart<br/>
bî weinden liehten ougen:<br/>
si tâtenz alsô tougen<br/>
daz niemen vriesch diu mære,<br/>
niwan der kamerære,<br/>
der hiez sîn ors erstrîchen.<br/>
Gâwân begunde slîchen<br/>
aldâ Gringuljete stuont.<br/>
doch was er sô sêre wuont,<br/>
den schilt er kûme dar getruoc:<br/>
der was dürkel ouch genuoc.
</p>
<p>
Ufz ors saz hêr Gâwân.<br/>
dô kêrter von der burc her dan<br/>
gein sîme getriwen wirte,<br/>
der in vil wênec irte<br/>
alles des sîn wille gerte.<br/>
eines spers er in gewerte:<br/>
daz was starc und unbeschabn.<br/>
er het ir manegez ûf erhabn<br/>
dort anderhalp ûf sînem plân.<br/>
dô bat in mîn hêr Gâwân<br/>
überverte schiere.<br/>
in einem ussiere<br/>
fuort ern über an daz lant,<br/>
dâ er den turkoyten vant<br/>
wert unde hôchgemuot.<br/>
er was vor schanden sô behuot<br/>
daz missewende an im verswant.<br/>
sîn prîs was sô hôh erkant,<br/>
swer gein im tjostierens pflac,<br/>
daz der hinderm orse lac<br/>
von sîner tjoste valle.<br/>
sus het er si alle,<br/>
die gein im ie durch prîs geriten,<br/>
mit tjostieren überstriten.<br/>
ouch tet sich ûz der degen wert,<br/>
daz er mit spern sunder swert<br/>
hôhen prîs wolt erben,<br/>
oder sînen prîs verderben:<br/>
swer den prîs bezalte<br/>
daz ern mit tjoste valte,<br/>
dâ wurder âne wer gesehn,<br/>
dem wolter sicherheit verjehn.<br/>
Gâwân vriesch diu mære<br/>
von der tjoste pfandære.<br/>
Plippalinôt nam alsô pfant:<br/>
swelch tjoste wart aldâ bekant,<br/>
daz einer viel, der ander saz,<br/>
so enpfienger ân ir beider haz<br/>
dises flust unt jens gewin:<br/>
ich mein daz ors: daz zôher hin.<br/>
ern ruochte, striten si genuoc:<br/>
swer prîs oder laster truoc,<br/>
des liez er jehn die frouwen:<br/>
si mohtenz dicke schouwen.<br/>
Gâwânn er vaste sitzen bat.<br/>
er zôch imz ors an den stat,<br/>
er bôt im schilt unde sper.<br/>
hie kom der turkoyte her,<br/>
kalopierende als ein man<br/>
der sîne tjoste mezzen kan<br/>
weder ze hôch noch ze nider.<br/>
Gâwân kom gein im hin wider.<br/>
von Munsalvæsche Gringuljete<br/>
tet nâch Gâwânes bete<br/>
als ez der zoum gelêrte.<br/>
ûf den plân er kêrte.<br/>
hurtâ, lât die tjoste tuon.<br/>
hie kom des künec Lôtes suon<br/>
manlîch unde ân herzen schric.<br/>
wâ hât diu helmsnuor ir stric?<br/>
des turkoyten tjost in traf aldâ.<br/>
Gâwân ruort in anderswâ,<br/>
Durch die barbiere.<br/>
man wart wol innen schiere,<br/>
wer dâ gevelles was sîn wer.<br/>
an dem kurzen starken sper<br/>
den helm enpfienc hêr Gâwân:<br/>
hin reit der helm, hie lac der man,<br/>
der werdekeit ein bluome ie was,<br/>
unz er verdacte alsus daz gras<br/>
mit valle von der tjoste,<br/>
sîner zimierde koste<br/>
ime touwe mit den bluomen striten.<br/>
Gâwân kom ûf in geriten,<br/>
unz er im sicherheit verjach.<br/>
der verje nâch dem orse sprach.<br/>
daz was sîn reht: wer lougent des?<br/>
«ir vröut iuch gerne, west ir wes,»<br/>
sprach Orgelûs diu clâre<br/>
Gâwâne aber ze vâre,<br/>
«durch taz des starken lewen fuoz<br/>
in iwerem schilde iu volgen muoz.<br/>
nu wænt ir iu sî prîs geschehn,<br/>
sît dise frouwen hânt gesehn<br/>
iwer tjost alsô getân.<br/>
wir müezen iuch bî fröuden lân,<br/>
sît ir des der geile,<br/>
ob Lît marveile<br/>
sô klein sich hât gerochen.<br/>
iu ist doch der schilt zerbrochen,<br/>
als ob iu strît sül wesen kunt.<br/>
ir sît ouch lîht ze sêre wunt<br/>
Uf strîtes gedense:<br/>
daz tæte iu wê zer gense.<br/>
iu mac durch rüemen wesen liep<br/>
der schilt dürkel als ein siep,<br/>
den iu sô manec pfîl zebrach.<br/>
an disen zîten ungemach<br/>
muget ir gerne vliehen:<br/>
lât iu den vinger ziehen.<br/>
rîtet wider ûf zen frouwen.<br/>
wie getörstet ir geschouwen<br/>
strît, den ich werben solde,<br/>
ob iwer herze wolde<br/>
mir dienen nâch minne.»<br/>
er sprach zer herzoginne
</p>
<p>
«frouwe, hân ich wunden,<br/>
die hânt hie helfe funden.<br/>
ob iwer helfe kan gezemn<br/>
daz ir mîn dienst ruochet nemn,<br/>
sô wart nie nôt sô hert erkant,<br/>
ine sî ze dienste iu dar benant.»<br/>
si sprach «ich lâz iuch rîten,<br/>
mêr nâch prîse strîten,<br/>
mit mir geselleclîche.»<br/>
des wart an freuden rîche<br/>
der stolze werde Gâwân.<br/>
den turkoyten santer dan<br/>
mit sînem wirt Plippalinôt:<br/>
ûf die burg er enbôt<br/>
daz sîn mit wirde næmen war<br/>
al die frouwen wol gevar.<br/>
Gâwâns sper was ganz belibn,<br/>
swie bêdiu ors wærn getribn<br/>
mit sporn ûf tjoste huorte:<br/>
in sîner hant erz fuorte<br/>
von der liehten ouwe.<br/>
des weinde manec frouwe,<br/>
daz sîn reise aldâ von in geschach.<br/>
diu künegîn Arnîve sprach<br/>
«unser trôst hât im erkorn<br/>
sîner ougen senfte, sherzen dorn.<br/>
ôwê daz er nu volget sus<br/>
gein Li gweiz prelljûs<br/>
Orgelûse der herzogin!<br/>
deist sîner wunden ungewin.»<br/>
vier hundert frouwen wârn in klage:<br/>
er reit von in nâch prîss bejage.
</p>
<p>
swaz im an sînen wunden war,<br/>
die nôt het erwendet gar<br/>
Orgelûsen varwe glanz.<br/>
si sprach «ir sult mir einen kranz<br/>
von eines boumes rîse<br/>
gewinn, dar umbe ich prîse<br/>
iwer tât, welt ir michs wern:<br/>
sô muget ir mîner minne gern.»<br/>
dô sprach er «frouwe, swâ daz rîs<br/>
stêt, daz alsô hôhen prîs<br/>
mir ze sælden mac bejagn,<br/>
daz ich iu, frouwe, müeze klagn<br/>
nâch iwern hulden mîne nôt,<br/>
daz brich ich, ob mich læt der tôt.»<br/>
Swaz dâ stuonden bluomen lieht,<br/>
die wârn gein dirre varwe ein nieht,<br/>
die Orgelûse brâhte.<br/>
Gâwân an si gedâhte<br/>
sô daz sîn êrste ungemach<br/>
im deheines kumbers jach.<br/>
sus reit si mit ir gaste<br/>
von der burc wol ein raste,<br/>
ein strâzen wît unde sleht,<br/>
für ein clârez fôreht.<br/>
der art des boume muosen sîn,<br/>
tämris unt prisîn.<br/>
daz was der Clinschores walt.<br/>
Gâwân der degen balt<br/>
sprach «frouwe, wâ brich ich den kranz,<br/>
des mîn dürkel freude werde ganz?»
</p>
<p>
er solts et hân gediuhet nider,<br/>
als dicke ist geschehen sider<br/>
maneger clâren frouwen.<br/>
si sprach «ich lâz iuch schouwen<br/>
aldâ ir prîs megt behabn.»<br/>
über velt gein eime grabn<br/>
riten si sô nâhen,<br/>
des kranzes poum si sâhen.<br/>
dô sprach si «hêrre, jenen stam<br/>
den heiet der mir freude nam:<br/>
bringet ir mir drab ein rîs,<br/>
nie rîter alsô hôhen prîs<br/>
mit dienst erwarp durch minne.»<br/>
sus sprach diu herzoginne.<br/>
«Hie wil ich mîne reise sparn.<br/>
got waldes, welt ir fürbaz varn:<br/>
sone durfet irz niht lengen,<br/>
ellenthafte sprengen<br/>
müezet ir zorse alsus<br/>
über Li gweiz prelljûs.»
</p>
<p>
si habet al stille ûf dem plân:<br/>
fürbaz reit hêr Gâwân.<br/>
er rehôrte eins dræten wazzers val:<br/>
daz het durchbrochen wît ein tal,<br/>
tief, ungeverteclîche.<br/>
Gâwân der ellens rîche<br/>
nam daz ors mit den sporn:<br/>
ez treip der degen wol geborn,<br/>
daz ez mit zwein füezen trat<br/>
hin über an den andern stat.<br/>
der sprunc mit valle muoste sîn.<br/>
des weinde iedoch diu herzogîn.<br/>
der wâc was snel unde grôz.<br/>
Gâwân sîner kraft genôz:<br/>
doch truoger harnasches last.<br/>
dô was eines boumes ast<br/>
gewahsen in des wazzers trân:<br/>
den begreif der starke man,<br/>
wander dennoch gerne lebte.<br/>
sîn sper dâ bî im swebte:<br/>
daz begreif der wîgant.<br/>
er steic hin ûf an daz lant.
</p>
<p>
Gringuljet swam ob und unde,<br/>
dem er helfen dô begunde.<br/>
Daz ors sô verr hin nider vlôz:<br/>
des loufens in dernâch verdrôz,<br/>
wander swære harnas truoc:<br/>
er hete wunden ouch genuoc.<br/>
nu treib ez ein werve her,<br/>
daz erz erreichte mit dem sper,<br/>
aldâ der regen unt des guz<br/>
erbrochen hete wîten vluz<br/>
an einer tiefen halden:<br/>
daz uover was gespalden;<br/>
daz Gringuljeten nerte.<br/>
mit dem sper erz kêrte<br/>
sô nâhe her zuo an daz lant,<br/>
den zoum ergreif er mit der hant.
</p>
<p>
sus zôch mîn hêr Gâwân<br/>
daz ors hin ûz ûf den plân.<br/>
ez schutte sich. dô ez genas,<br/>
der schilt dâ niht bestanden was:<br/>
er gurt dem orse unt nam den schilt.<br/>
swen sîns kumbers niht bevilt,<br/>
daz lâz ich sîn: er het doch nôt,<br/>
sît ez diu minne im gebôt.<br/>
Orgelûs diu glanze<br/>
in jagete nâch dem kranze:<br/>
daz was ein ellenthaftiu vart.<br/>
der boum was alsô bewart,<br/>
wærn Gâwâns zwên, die müesn ir lebn<br/>
umb den kranz hân gegebn:<br/>
des pflac der künec Gramoflanz.<br/>
Gâwân brach iedoch den kranz.<br/>
Daz wazzer hiez Sabîns.<br/>
Gâwân holt unsenften zins,<br/>
dô er untz ors drîn bleste.<br/>
swie Orgelûse gleste,<br/>
ich wolt ir minne alsô niht nemn:<br/>
ich weiz wol wes mich sol gezemn.
</p>
<p>
dô Gâwân daz rîs gebrach<br/>
unt der kranz wart sîns helmes dach,<br/>
ez reit zuo zim ein rîter clâr.<br/>
dem wâren sîner zîte jâr<br/>
weder ze kurz noch ze lanc.<br/>
sîn muot durch hôchvart in twanc,<br/>
swie vil im ein man tet leit,<br/>
daz er doch mit dem niht streit,<br/>
irn wæren zwêne oder mêr.<br/>
sîn hôhez herze was sô hêr,<br/>
swaz im tet ein man,<br/>
den wolter âne strît doch lân.
</p>
<p>
fil li roy Irôt<br/>
Gâwân guoten morgen bôt:<br/>
daz was der künec Gramoflanz.<br/>
dô sprach er «hêrre, umb disen kranz<br/>
hân ich doch niht gar verzigen.<br/>
mîn grüezen wær noch gar verswigen,<br/>
ob iwer zwêne wæren,<br/>
die daz niht verbæren<br/>
sine holten hie durch hôhen prîs<br/>
ab mîme boume alsus ein rîs,<br/>
die müesen strît enpfâhen:<br/>
daz sol mir sus versmâhen.»<br/>
Ungern ouch Gâwân mit im streit:<br/>
der künec unwerlîche reit.<br/>
doch fuort der degen mære<br/>
einen mûzersperwære:<br/>
der stuont ûf sîner clâren hant.<br/>
Itonjê het in im gesant,<br/>
Gâwâns süeziu swester.<br/>
phæwîn von Sinzester<br/>
ein huot ûf sîme houbte was.<br/>
von samît grüene als ein gras<br/>
der künec ein mantel fuorte,<br/>
daz vaste ûf d'erden ruorte<br/>
iewederthalb die orte sîn:<br/>
diu veder was lieht härmîn.<br/>
niht ze grôz, doch starc genuoc<br/>
waz ein pfärt daz den künec truoc,<br/>
an pfärdes schœne niht betrogn,<br/>
von Tenemarken dar gezogn<br/>
oder brâht ûf dem mer.<br/>
der künec reit ân alle wer:<br/>
wander fuorte swertes niht.<br/>
«iwer schilt iu strîtes giht,»<br/>
sprach der künec Gramoflanz.<br/>
«iwers schildes ist sô wênec ganz:<br/>
Lît marveile<br/>
ist worden iu ze teile.
</p>
<p>
ir habt die âventiure erliten,<br/>
diu mîn solte hân erbiten,<br/>
wan daz der wîse Clinschor<br/>
mir mit vriden gieng ie vor,<br/>
Unt daz ich gein ir krieges pflige,<br/>
diu den wâren minnen sige<br/>
mit clârheit hât behalden.<br/>
si kan noch zornes walden<br/>
gein mir. ouch twinget si des nôt:<br/>
Cidegasten sluog ich tôt,<br/>
in selbe vierdn, ir werden man.<br/>
Orgelûsen fuort ich dan,<br/>
ich bôt ir krône und al mîn lant:<br/>
swaz ir diens bôt mîn hant,<br/>
dâ kêrt si gegen ir herzen vâr.<br/>
mit vlêhen hêt ich se ein jâr:<br/>
ine kunde ir minne nie bejagen.<br/>
ich muoz iu herzenlîche klagen.<br/>
ich weiz wol dazs iu minne bôt,<br/>
sît ir hie werbet mînen tôt.<br/>
wært ir nu selbe ander komn,<br/>
ir möht mirz leben hân benomn,<br/>
ode ir wært bêde erstorben:<br/>
daz het ir drumbe erworben.
</p>
<p>
mîn herz nâch ander minne gêt,<br/>
dâ helfe an iwern genâden stêt,<br/>
sît ir ze Terr marveile sît<br/>
worden hêrre. iwer strît<br/>
hât iu den prîs behalden:<br/>
welt ir nu güete walden,<br/>
sô helfet mir umb eine magt,<br/>
nâch der mîn herze kumber klagt.<br/>
diu ist des künec Lôtes kint.<br/>
alle die ûf erden sint,<br/>
Die getwungen mich sô sêre nie.<br/>
ich hân ir kleinœte alhie:<br/>
nu gelobet ouch mîn dienst dar<br/>
gein der meide wol gevar.<br/>
ouch trûwe ich wol, si sî mir holt:<br/>
wand ich hân nôt durch si gedolt.<br/>
sît Orgelûs diu rîche<br/>
mit worten herzenlîche<br/>
ir minne mir versagete,<br/>
ob ich sît prîs bejagete,<br/>
mir wurde wol ode wê,<br/>
daz schuof diu werde Itonjê.<br/>
ine hân ir leider niht gesehn.<br/>
wil iwer trôst mir helfe jehn,<br/>
sô bringt diz kleine vingerlîn<br/>
der clâren süezen frouwen mîn.<br/>
ir sît hie strîtes ledec gar,<br/>
ezn wær dan grœzer iwer schar,<br/>
zwêne oder mêre.<br/>
wer jæh mir des für êre,<br/>
ob i'uch slüege od sicherheit<br/>
twung? den strît mîn hant ie meit.»
</p>
<p>
dô sprach mîn hêr Gâwân<br/>
«ich pin doch werlîch ein man.<br/>
wolt ir des niht prîs bejagn,<br/>
wurd ich von iwerr hant erslagn,<br/>
sone hân ouch ichs decheinen prîs<br/>
daz ich gebrochen hân diz rîs.<br/>
wer jæhe mirs für êre grôz,<br/>
ob i'uch slüege alsus blôz?<br/>
Ich wil iwer bote sîn:<br/>
gebt mir her daz vingerlîn,<br/>
und lât mich iwern diens sagen<br/>
und iwern kumber niht verdagen.»<br/>
der künec des dancte sêre.<br/>
Gâwân vrâgte in mêre<br/>
«sît iu versmâhet gein mir strît,<br/>
nu sagt mir, hêrre, wer ir sît.»
</p>
<p>
«irn sult ez niht für laster doln,»<br/>
sprach der künec, «mîn name ist unverholn.<br/>
mîn vater der hiez Irôt:<br/>
den ersluoc der künec Lôt.<br/>
ich pinz der künec Gramoflanz.<br/>
mîn hôhez herze ie was sô ganz<br/>
daz ich ze keinen zîten<br/>
nimmer wil gestrîten,<br/>
swaz mir tæte ein man;<br/>
wan einer, heizet Gâwân,<br/>
von dem ich prîs hân vernomn,<br/>
daz ich gerne gein im wolte komn<br/>
ûf strît durch mîne riuwe.<br/>
sîn vater der brach triuwe,<br/>
ime gruoze er mînen vater sluoc.<br/>
ich hân ze sprechen dar genuoc.<br/>
nu ist Lôt erstorben,<br/>
und hât Gâwân erworben<br/>
solhen prîs vor ûz besunder<br/>
daz ob der tavelrunder<br/>
im prîses niemen glîchen mac:<br/>
ich geleb noch gein im strîtes tac.»<br/>
Dô sprach des werden Lôtes suon<br/>
«welt ir daz ze liebe tuon<br/>
iwer friundîn, ob ez diu ist,<br/>
daz ir sus valschlîchen list<br/>
von ir vater kunnet sagn<br/>
unt dar zuo gerne het erslagn<br/>
ir bruoder, so ist se ein übel magt,<br/>
daz si den site an iu niht klagt.<br/>
kund si tohter unde swester sîn,<br/>
sô wær se ir beider vogetîn,<br/>
daz ir verbæret disen haz.<br/>
wie stüende iwerem sweher daz,<br/>
het er triwe zebrochen?<br/>
habt ir des niht gerochen,<br/>
daz ir in tôt gein valsche sagt?<br/>
sîn sun ist des unverzagt,<br/>
in sol des niht verdriezen,<br/>
mager niht geniezen<br/>
sîner swester wol gevar,<br/>
ze pfande er gît sich selben dar.<br/>
hêrre, ich heize Gâwân.<br/>
swaz iu mîn vater hât getân,<br/>
daz rechet an mir: er ist tôt.<br/>
ich sol für sîn lasters nôt,<br/>
hân ich werdeclîchez lebn,<br/>
ûf kampf für in ze gîsel gebn.»<br/>
dô sprach der künec «sît ir daz,<br/>
dar ich trage unverkornen haz,<br/>
sô tuot mir iwer werdekeit<br/>
beidiu liep unde leit.<br/>
Ein dinc tuot mir an iu wol,<br/>
daz ich mit iu strîten sol.<br/>
ouch ist iu hôher prîs geschehn,<br/>
daz ich iu einem hân verjehn<br/>
gein iu ze kampfe kumende.<br/>
uns ist ze prîse frumende<br/>
ob wir werde frouwen<br/>
den kampf lâzen schouwen.<br/>
fünfzehen hundert bringe ich dar:<br/>
ir habt ouch eine clâre schar<br/>
ûf Schastel marveile.<br/>
iu bringet ziwerm teile<br/>
iwer œheim Artûs<br/>
von eime lande daz alsus,<br/>
Löver, ist genennet;<br/>
habt ir die stat erkennet,<br/>
Bems bî der Korchâ?<br/>
diu massenîe ist elliu dâ:<br/>
von hiute übern ahten tac<br/>
mit grôzer joye er komen mac.<br/>
von hiute am sehzehenden tage<br/>
kum ich durch mîn alte klage<br/>
ûf den plân ze Jôflanze<br/>
nâch gelte disem kranze.»
</p>
<p>
der künec Gâwânn mit im bat<br/>
ze Rosche Sabbîns in die stat:<br/>
«irn mugt niht anderr brücken hân.»<br/>
dô sprach mîn hêr Gâwân<br/>
«ich wil hin wider alse her:<br/>
anders leiste ich iwer ger.»<br/>
Si gâben fîanze,<br/>
daz si ze Jôflanze<br/>
mit rîtern und mit frouwen her<br/>
kœmen durch ir zweier wer,<br/>
als was benant daz teidinc,<br/>
si zwêne al ein ûf einen rinc.
</p>
<p>
sus schiet mîn hêr Gâwân<br/>
dannen von dem werden man.<br/>
mit freuden er leischierte:<br/>
der kranz in zimierte:<br/>
er wolt daz ors niht ûf enthabn,<br/>
mit sporn treib erz an den grabn.<br/>
Gringuljet nam bezîte<br/>
sînen sprunc sô wîte<br/>
daz Gâwân vallen gar vermeit.<br/>
zuo zim diu herzoginne reit,<br/>
aldâ der helt erbeizet was<br/>
von dem orse ûf daz gras<br/>
und er dem orse gurte.<br/>
ze sîner antwurte<br/>
erbeizte snellîche<br/>
diu herzoginne rîche.<br/>
gein sînen fuozen si sich bôt:<br/>
dô sprach si «hêrre, solher nôt<br/>
als ich hân an iuch gegert,<br/>
der wart nie mîn wirde wert.<br/>
für wâr mir iwer arbeit<br/>
füeget sölich herzeleit,<br/>
diu enpfâhen sol getriwez wîp<br/>
umb ir lieben friundes lîp.»<br/>
Dô sprach er «frouwe, ist daz wâr<br/>
daz ir mich grüezet âne vâr,<br/>
sô nâhet ir dem prîse.<br/>
ich pin doch wol sô wîse:<br/>
ob der schilt sîn reht sol hân,<br/>
an dem hât ir missetân.<br/>
des schildes ambet ist sô hôch,<br/>
daz er von spotte ie sich gezôch,<br/>
swer rîterschaft ze rehte pflac.<br/>
frouwe, ob ich sô sprechen mac,<br/>
swer mich derbî hât gesehn,<br/>
der muoz mir rîterschefte jehn.<br/>
etswenne irs anders jâhet,<br/>
sît ir mich êrest sâhet.<br/>
daz lâz ich sîn: nemt hin den kranz.<br/>
ir sult durch iwer varwe glanz<br/>
neheime rîter mêre<br/>
erbieten solh unêre<br/>
solt iwer spot wesen mîn,<br/>
ich wolt ê âne minne sîn.»<br/>
diu clâre unt diu rîche<br/>
sprach weinde herzenlîche<br/>
«hêrre, als i'u nôt gesage,<br/>
waz ich der im herzen trage,<br/>
sô gebt ir jâmers mir gewin.<br/>
gein swem sich krenket mîn sin,<br/>
der solz durch zuht verkiesen.<br/>
ine mac nimêr verliesen<br/>
freuden, denne ich hân verlorn<br/>
an Cidegast dem ûz erkorn.<br/>
Mîn clâre süeze beâs âmîs,<br/>
sô durchliuhtic was sîn prîs<br/>
mit rehter werdekeite ger,<br/>
ez wære dirre oder der,<br/>
die muoter ie gebâren<br/>
bî sîner zîte jâren,<br/>
die muosn im jehen werdekeit<br/>
die ander prîs nie überstreit.<br/>
er was ein quecprunne der tugent,<br/>
mit alsô berhafter jugent<br/>
bewart vor valscher pfliehte.<br/>
ûz der vinster gein dem liehte<br/>
het er sich enblecket,<br/>
sînen prîs sô hôch gestecket,<br/>
daz in niemen kunde erreichen,<br/>
den valscheit möhte erweichen.<br/>
sîn prîs hôch wahsen kunde,<br/>
daz d'andern wâren drunde,<br/>
ûz sînes herzen kernen.<br/>
wie louft ob al den sternen<br/>
der snelle Sâturnus?<br/>
der triuwe ein monîzirus,<br/>
sît ich die wârheit sprechen kan,<br/>
sus was mîn erwünschet man.<br/>
daz tier die meide solten klagn:<br/>
ez wirt durch reinekeit erslagn.<br/>
ich was sîn herze, er was mîn lîp:<br/>
den vlôs ich flüstebærez wîp.<br/>
in sluoc der künec Gramoflanz,<br/>
von dem ir füeret disen kranz.<br/>
Hêrre, ob ich iu leide sprach,<br/>
von den schulden daz geschach,<br/>
daz ich versuochen wolde<br/>
ob ich iu minne solde<br/>
bieten durch iur werdekeit.<br/>
ich weiz wol, hêrre, ich sprach iu leit:<br/>
daz was durch ein versuochen.<br/>
nu sult ir des geruochen<br/>
daz ir zorn verlieset<br/>
unt gar ûf mich verkieset.<br/>
ir sîtz der ellensrîche.<br/>
dem golde ich iuch gelîche,<br/>
daz man liutert in der gluot:<br/>
als ist geliutert iwer muot.<br/>
dem ich iuch ze schaden brâhte,<br/>
als ich denke unt dô gedâhte,<br/>
der hât mir herzeleit getân.»<br/>
dô sprach mîn hêr Gâwân<br/>
«frouwe, esn wende mich der tôt,<br/>
ich lêre den künec sölhe nôt<br/>
diu sîne hôchvart letzet.<br/>
mîne triwe ich hân versetzet<br/>
gein im ûf kampf ze rîten<br/>
in kurzlîchen zîten:<br/>
dâ sul wir manheit urborn.<br/>
frouwe, ich hân ûf iuch verkorn.<br/>
ob ir iu mînen tumben rât<br/>
durch zuht niht versmâhen lât,<br/>
ich riet iu wîplîch êre<br/>
und werdekeite lêre:<br/>
Nun ist hie niemen denne wir:<br/>
frouwe, tuot genâde an mir.»
</p>
<p>
si sprach «an gîsertem arm<br/>
bin ich selten worden warm.<br/>
dâ gein ich niht wil strîten,<br/>
irn megt wol zandern zîten<br/>
diens lôn an mir bejagn.<br/>
ich wil iwer arbeit klagn,<br/>
unz ir werdet wol gesunt<br/>
über al swâ ir sît wunt,<br/>
unz daz der schade geheile.<br/>
ûf Schastel marveile<br/>
wil ich mit iu kêren.»<br/>
«ir welt mir freude mêren,»<br/>
sus sprach der minnen gernde man.<br/>
er huop die frouwen wol getân<br/>
mit drucke an sich ûf ir pfert.<br/>
des dûht er si dâ vor niht wert,<br/>
do er si ob dem brunnen sach<br/>
unt si sô twirhlingen sprach.
</p>
<p>
Gâwân reit dan mit freude siten:<br/>
doch wart ir weinen niht vermiten,<br/>
unz er mit ir klagete.<br/>
er sprach daz si sagete<br/>
war umbe ir weinen wære,<br/>
daz siz durch got verbære.<br/>
si sprach «hêrre, ich muoz iu klagn<br/>
von dem der mir hât erslagn<br/>
den werden Cidegasten.<br/>
des muoz mir jâmer tasten<br/>
Inz herze, dâ diu freude lac<br/>
do ich Cidegastes minne pflac.<br/>
ine bin sô niht verdorben,<br/>
ine habe doch sît geworben<br/>
des küneges schaden mit koste<br/>
unt manege schärpfe tjoste<br/>
gein sîme verhe gefrümt.<br/>
waz ob mir an iu helfe kümt,<br/>
diu mich richet unt ergetzet<br/>
daz mir jâmerz herze wetzet.
</p>
<p>
ûf Gramoflanzes tôt<br/>
enpfieng ich dienst, daz mir bôt<br/>
ein künec ders wunsches hêrre was.<br/>
hêr, der heizet Amfortas.<br/>
durch minne ich nam von sîner hant<br/>
von Thabronit daz krâmgewant,<br/>
daz noch vor iwerr porten stêt,<br/>
dâ tiwerz gelt engegen gêt.<br/>
der künec in mîme dienst erwarp<br/>
dâ von mîn freude gar verdarp.<br/>
dô ich in minne solte wern,<br/>
dô muos ich niwes jâmers gern.<br/>
in mîme dienste erwarb er sêr.<br/>
glîchen jâmer oder mêr,<br/>
als Cidegast geben kunde,<br/>
gab mir Anfortases wunde.<br/>
nu jeht, wie solt ich armez wîp,<br/>
sît ich hân getriwen lîp,<br/>
alsolher nôt bî sinne sîn?<br/>
etswenn sich krenket ouch der mîn,<br/>
Sît daz er lît sô helfelôs,<br/>
den ich nâch Cidegaste erkôs<br/>
zergetzen unt durch rechen.<br/>
hêr, nu hœret sprechen,<br/>
wâ mit erwarp Clinschor<br/>
den rîchen krâm vor iwerm tor.
</p>
<p>
dô der clâre Amfortas<br/>
minne und freude erwendet was,<br/>
der mir die gâbe sande,<br/>
dô forht ich die schande.<br/>
Clinschore ist stæteclîchen bî<br/>
der list von nigrômanzî,<br/>
daz er mit zouber twingen kan<br/>
beidiu wîb unde man.<br/>
swaz er werder diet gesiht,<br/>
dien læt er âne kumber niht.<br/>
durch vride ich Clinschore dar<br/>
gap mînen krâm nâch rîcheit var:<br/>
swenn diu âventiur wurde erliten,<br/>
swer den prîs het erstriten,<br/>
an den solt ich minne suochen:<br/>
wolt er minne niht geruochen,<br/>
der krâm wær anderstunde mîn.<br/>
der sol sus unser zweier sîn.<br/>
des swuoren die dâ wâren.<br/>
dâ mite ich wolde vâren<br/>
Gramoflanzes durch den list<br/>
der leider noch ungendet ist.<br/>
het er die âventiure geholt,<br/>
sô müeser sterben hân gedolt.<br/>
Clinschor ist hövesch unde wîs:<br/>
der reloubet mir durch sînen prîs<br/>
von mîner massenîe erkant<br/>
rîterschaft übr al sîn lant<br/>
mit manegem stiche unde slage.<br/>
die ganzen wochen, alle ir tage,<br/>
al die wochen in dem jâr,<br/>
sunderrotte ich hân ze vâr,<br/>
dise den tac und jene de naht:<br/>
mit koste ich schaden hân gedâht<br/>
Gramoflanz dem hôchgemuot.<br/>
manegen strît er mit in tuot.<br/>
waz bewart in ie drunde?<br/>
sîns verhs ich vâren kunde.<br/>
die wârn ze rîch in mînen solt,<br/>
wart mir der keiner anders holt,<br/>
nâch minne ich manegen dienen liez,<br/>
dem ich doch lônes niht gehiez.
</p>
<p>
mînen lîp gesach nie man,<br/>
ine möhte wol sîn diens hân;<br/>
wan einer, der truoc wâpen rôt.<br/>
mîn gesinde er brâht in nôt:<br/>
für Lôgroys er kom geritn:<br/>
da entworht ers mit solhen sitn,<br/>
sîn hant se nider streute,<br/>
daz ich michs wênec vreute.<br/>
zwischen Lôgroys unde iurm urvar,<br/>
mîner rîtr im volgeten fünfe dar:<br/>
die enschumpfierter ûf dem plân<br/>
und gap diu ors dem schifman.<br/>
Dô er die mîne überstreit,<br/>
nâch dem helde ich selbe reit.<br/>
ich bôt im lant unt mînen lîp:<br/>
er sprach, er hete ein schœner wîp,<br/>
unt diu im lieber wære.<br/>
diu rede was mir swære:<br/>
ich vrâgete wer diu möhte sîn.<br/>
«von Pelrapeir diu künegîn,<br/>
sus ist genant diu lieht gemâl:<br/>
sô heize ich selbe Parzivâl.<br/>
ichn wil iwer minne niht:<br/>
der grâl mir anders kumbers giht.»<br/>
sus sprach der helt mit zorne:<br/>
hin reit der ûz erkorne.<br/>
hân ich dar an missetân,<br/>
welt ir mich daz wizzen lân,<br/>
ob ich durch mîne herzenôt<br/>
dem werden rîter minne bôt,<br/>
sô krenket sich mîn minne.»<br/>
Gâwân zer herzoginne<br/>
sprach «frouwe, ih erkenne in alsô wert,<br/>
an dem ir minne hât gegert,<br/>
het er iuch ze minne erkorn,<br/>
iwer prîs wær an im unverlorn.»
</p>
<p>
Gâwân der kurtoys<br/>
und de herzoginne von Lôgroys<br/>
vast an ein ander sâhen.<br/>
dô riten si sô nâhen,<br/>
daz man se von der burg ersach,<br/>
dâ im diu âventiure geschach.<br/>
Dô sprach er «frouwe, tuot sô wol,<br/>
ob ich iuch des biten sol,<br/>
lât mînen namen unrekant,<br/>
als mich der rîter hât genant,<br/>
der mir entreit Gringuljeten.<br/>
leist des ich iuch hân gebeten:<br/>
swer iuch des vrâgen welle,<br/>
sô sprecht ir «mîn geselle<br/>
ist mir des unerkennet,<br/>
er wart mir nie genennet.»<br/>
si sprach «vil gern ich siz verdage,<br/>
sît ir niht welt daz ichz in sage.»
</p>
<p>
er unt diu frouwe wol gevar<br/>
kêrten gein der bürge dar.<br/>
die rîter heten dâ vernomn<br/>
daz dar ein rîter wære komn,<br/>
der het die âventiur erlitn<br/>
unt den lewen überstritn<br/>
unt den turkoyten sider<br/>
ze rehter tjost gevellet nider.<br/>
innen des reit Gâwân<br/>
gein dem urvar ûf den plân,<br/>
daz sin von zinnen sâhen.<br/>
si begunden vaste gâhen<br/>
ûz der burc mit schalle.<br/>
dô fuorten sie alle<br/>
rîche baniere:<br/>
sus kômen sie schiere<br/>
ûf snellen râvîten.<br/>
er wânde se wolden strîten.<br/>
Do er se verre komen sach,<br/>
hin zer herzoginne er sprach<br/>
«kumt jenez volc gein uns ze wer?»<br/>
si sprach «ez ist Clinschores her,<br/>
die iwer kûme hânt erbiten.<br/>
mit freuden koment si nu geriten<br/>
unt wellent iuch enpfâhen.<br/>
daz endarf iu niht versmâhen,<br/>
sît ez diu freude in gebôt.»<br/>
nu was ouch Plippalinôt<br/>
mit sîner clâren tohter fier<br/>
komen in einem ussier.<br/>
verre ûf den plân si gein im gienc:<br/>
diu maget in mit freude enpfienc.
</p>
<p>
Gâwân bôt ir sînen gruoz:<br/>
si kust im stegreif unde fuoz,<br/>
und enpfienc ouch die herzogîn.<br/>
si nam in bî dem zoume sîn<br/>
und bat erbeizen den man.<br/>
diu frouwe unde Gâwân<br/>
giengen an des schiffes ort.<br/>
ein teppich unt ein kulter dort<br/>
lâgen: an der selben stete<br/>
diu herzogîn durch sîne bete<br/>
zuo Gâwâne nider saz.<br/>
des verjen tohter niht vergaz,<br/>
si entwâpente in. sus hôrt ich sagn.<br/>
ir mantel hete si dar getragn,<br/>
der des nahtes ob im lac,<br/>
do er ir herberge pflac:<br/>
Des was im nôt an der zît.<br/>
ir mantel unt sîn kursît<br/>
leit an sich hêr Gâwân.<br/>
si truogez harnasch her dan.
</p>
<p>
alrêrst diu herzoginne clâr<br/>
nam sîns antlützes war,<br/>
dâ si sâzen bî ein ander.<br/>
zwêne gebrâten gâlander,<br/>
mit wîn ein glesîn barel<br/>
unt zwei blankiu wastel<br/>
diu süeze maget dar nâher truoc<br/>
ûf einer tweheln wîz genuoc.<br/>
die spîse ervloug ein sprinzelîn.<br/>
Gâwân unt diu herzogîn<br/>
mohtenz wazzer selbe nemn,<br/>
ob twahens wolde si gezemn;<br/>
daz si doch bêdiu tâten.<br/>
mit freude er was berâten,<br/>
daz er mit ir ezzen solde,<br/>
durch die er lîden wolde<br/>
beidiu freude unde nôt.<br/>
swenn siz parel im gebôt,<br/>
daz gerüeret het ir munt,<br/>
sô wart im niwe freude kunt<br/>
daz er dâ nâch solt trinken.<br/>
sîn riwe begunde hinken,<br/>
und wart sîn hôchgemüete snel.<br/>
ir süezer munt, ir liehtez vel<br/>
in sô von kumber jagete,<br/>
daz er kein wunden klagete.<br/>
Von der burc die frouwen<br/>
dise wirtschaft mohten schouwen.<br/>
anderhalp anz urvar,<br/>
manec wert ritter kom aldar:<br/>
ir buhurt mit kunst wart getân.<br/>
disehalb hêr Gâwân<br/>
danctem verjen unt der tohter sîn<br/>
(als tet ouch diu herzogîn)<br/>
ir güetlîchen spîse.<br/>
diu herzoginne wîse<br/>
sprach «war ist der rîter komn,<br/>
von dem diu tjoste wart genomn<br/>
gester dô ich hinnen reit?<br/>
ob den iemen überstreit,<br/>
weder schiet daz leben oder tôt?»<br/>
dô sprach Plippalinôt
</p>
<p>
«frouwe, ich sah in hiute lebn.<br/>
er wart mir für ein ors gegebn:<br/>
welt ir ledegen den man,<br/>
dar umbe sol ich swalwen hân,<br/>
diu der künegîn Secundillen was,<br/>
und die iu sante Anfortas.<br/>
mac diu härpfe wesen mîn,<br/>
ledec ist duc de Gôwerzîn.»<br/>
«die härpfn untz ander krâmgewant,»<br/>
sprach si, «wil er, mit sîner hant<br/>
mac geben unt behalden<br/>
der hie sitzet: lâts in walden.<br/>
ob ich im sô liep wart ie,<br/>
er lœset mir Lischoysen hie,<br/>
Den herzogen von Gôwerzîn,<br/>
und ouch den andern fürsten mîn,<br/>
Flôranden von Itolac,<br/>
der nahtes mîner wahte pflac:<br/>
er was mîn turkoyte alsô,<br/>
sîns trûren wirde ich nimmer vrô.»
</p>
<p>
Gâwân sprach zer frouwen<br/>
«ir muget se bêde schouwen<br/>
ledec ê daz uns kom diu naht.»<br/>
dô heten si sich des bedâht<br/>
und fuoren über an daz lant.<br/>
die herzoginne lieht erkant<br/>
huop Gâwân aber ûf ir pfert.<br/>
manec edel rîter wert<br/>
enpfiengn in unt die herzogin.<br/>
si kêrten gein der bürge hin.<br/>
dâ wart mit freuden geritn,<br/>
von in diu kunst niht vermitn,<br/>
deis der buhurt het êre.<br/>
waz mag ich sprechen mêre?<br/>
wan daz der werde Gâwân<br/>
und diu herzoginne wol getân<br/>
von frouwen wart enpfangen sô,<br/>
si mohtens bêdiu wesen vrô,<br/>
ûf Schastel marveile.<br/>
ir mugts im jehen ze heile,<br/>
daz im diu sælde ie geschach.<br/>
dô fuort in an sîn gemach<br/>
Arnîve: und die daz kunden,<br/>
die bewarten sîne wunden.<br/>
ZArnîven sprach Gâwân<br/>
«frouwe, ich sol ein boten hân.»<br/>
ein juncfrouwe wart gesant:<br/>
diu brâhte einen sarjant,<br/>
manlîch, mit zühten wîse,<br/>
in sarjandes prîse.<br/>
der knappe swuor des einen eit,<br/>
er wurbe lieb oder leit,<br/>
daz er des niemen dâ<br/>
gewüege noch anderswâ,<br/>
wan dâ erz werben solte.<br/>
er bat daz man im holte<br/>
tincten unde permint.<br/>
Gâwân des künec Lôtes kint<br/>
schreib gefuoge mit der hant.<br/>
er enbôt ze Löver in daz lant<br/>
Artûse unt des wîbe<br/>
dienst von sîme lîbe<br/>
mit triwen unverschertet:<br/>
und het er prîs behertet,<br/>
der wære an werdekeite tôt,<br/>
sine hulfen im ze sîner nôt,<br/>
daz si beide an triwe dæhten<br/>
unt ze Jôflanze bræhten<br/>
die massenî mit frouwen schar:<br/>
und er kœme ouch selbe gein in dar<br/>
durch kampf ûf al sîn êre.<br/>
ernbôt in dennoch mêre,<br/>
der kampf wære alsô genomn<br/>
daz er werdeclîche müese komn.<br/>
Do enbôt ouch hêr Gâwân,<br/>
ez wære frouwe oder man,<br/>
al der massenîe gar,<br/>
daz si ir triwe næmen war<br/>
und daz sim künege rieten kumn:<br/>
daz möhte an werdekeit in frumn.<br/>
al den werden er enbôt<br/>
sîn dienst unt sînes kampfes nôt.
</p>
<p>
der brief niht insigels truoc:<br/>
er schreib in sus erkant genuoc<br/>
mit wârzeichen ungelogen.<br/>
«nu ensoltuz niht langer zogen,»<br/>
sprach Gâwân zem knappen sîn.<br/>
«der künec unt diu künegîn<br/>
sint ze Bems bî der Korcâ.<br/>
die küneginne soltu dâ<br/>
sprechen eines morgens fruo:<br/>
swaz si dir râte, daz tuo.<br/>
unt lâz dir eine witze bî,<br/>
verswîc daz ich hie hêrre sî.<br/>
daz du hie massenîe sîs,<br/>
daz ensage in niht decheinen wîs.»
</p>
<p>
dem knappen was dannen gâch.<br/>
Arnîve sleich im sanfte nâch:<br/>
diu vrâgte in war er wolde<br/>
und waz er werben solde.<br/>
dô sprach er «frouwe, in sags iu niht,<br/>
ob mir mîn eit rehte giht.<br/>
got hüete iur, ich wil hinnen varn.»<br/>
er reit nâch werdeclîchen scharn.<br/>
<h2>Buch XIII</h2>
</p>
<p>
si bat den der der porten pflac<br/>
«ez sî naht oder tac,<br/>
so der knappe wider rîte,<br/>
füeg daz er mîn bîte<br/>
unz daz ich in gespreche:<br/>
mit dîner kunst daz zeche.»<br/>
doch truoc si ûfen knappen haz.<br/>
wider în durch vrâgen baz<br/>
gienc si zer herzoginne.<br/>
diu pflac ouch der sinne,<br/>
daz ir munt des niht gewuoc,<br/>
welhen namen Gâwân truoc.<br/>
sîn bete hete an ir bewart,<br/>
si versweic sîn namen unt sînen art.
</p>
<p>
pusîne unt ander schal<br/>
ûf dem palas erhal<br/>
mit vrœlîchen sachen.<br/>
manec rückelachen<br/>
in dem palas wart gehangen.<br/>
aldâ wart niht gegangen<br/>
wan ûf tepchen wol geworht.<br/>
ez het ein armer wirt ervorht.<br/>
alumbe an allen sîten<br/>
mit senften plûmîten<br/>
manec gesiz dâ wart geleit,<br/>
dar ûf man tiure kultern treit.<br/>
Gâwân nâch arbeite pflac<br/>
slâfens den mitten tac.<br/>
im wâren sîne wunden<br/>
mit kunst alsô gebunden,<br/>
ob friundîn wær bî im gelegen,<br/>
het er minne gepflegen,<br/>
daz wære im senfte unde guot.<br/>
er het ouch bezzern slâfes muot,<br/>
dan des nahtes dô diu herzogin<br/>
an ungemache im gap gewin.<br/>
er erwachte gein der vesper zît.<br/>
doch het er in slâfe strît<br/>
gestriten mit der minne<br/>
abe mit der herzoginne.
</p>
<p>
ein sîn kamerære<br/>
mit tiurem golde swære<br/>
brâht im kleider dar getragen<br/>
von liehtem pfelle, hôrt ich sagen.<br/>
dô sprach mîn hêr Gâwân<br/>
«wir suln der kleider mêr noch hân,<br/>
diu al gelîche tiure sîn;<br/>
dem herzogen von Gôwerzîn,<br/>
unt dem clâren Flôrande,<br/>
der in manegem lande<br/>
hât gedienet werdekeit.<br/>
nu schaffet daz diu sîn bereit.»
</p>
<p>
bî eime knappen er enbôt<br/>
sîme wirt Plippalinôt<br/>
daz er im sant Lischoysen dar.<br/>
bî sîner tohter wol gevar<br/>
Wart Lischoys dar ûf gesant.<br/>
frou Bêne brâht in an der hant,<br/>
durch Gâwânes hulde;<br/>
und ouch durch die schulde:<br/>
Gâwân ir vater wol gehiez,<br/>
dô er si sêre weinde liez,<br/>
des tages dô er von ir reit<br/>
dâ prîs erwarp sîn manheit.
</p>
<p>
der turkoyte was ouch komn.<br/>
an den bêden wart vernomn<br/>
Gâwâns enpfâhen âne haz.<br/>
iewederr nider zuo zim saz,<br/>
unz man in kleider dar getruoc:<br/>
diu wâren kostlîch genuoc,<br/>
daz si niht bezzer möhten sîn.<br/>
diu brâhte man in allen drîn.<br/>
ein meister hiez Sârant,<br/>
nâch dem Sêres wart genant:<br/>
der was von Trîande.<br/>
in Secundillen lande<br/>
stêt ein stat heizet Thasmê:<br/>
diu ist grœzer danne Ninnivê<br/>
oder dan diu wîte Acratôn.<br/>
Sârant durch prîses lôn<br/>
eins pfelles dâ gedâhte<br/>
(sîn werc vil spæhe brâhte):<br/>
der heizet saranthasmê.<br/>
ob der iht rîlîchen stê?<br/>
daz muget ir âne vrâgen lân:<br/>
wand er muoz grôze koste hân.<br/>
Diu selben kleider leiten an<br/>
die zwêne unde Gâwân.<br/>
si giengen ûf den palas,<br/>
dâ einhalp manec rîter was,<br/>
anderhalp die clâren frouwen.<br/>
swer rehte kunde schouwen,<br/>
von Lôgroys diu herzogîn<br/>
truoc vor ûz den besten schîn.<br/>
der wirt unt die geste<br/>
stuonden für si diu dâ gleste,<br/>
diu Orgelûse was genant.<br/>
der turkoyte Flôrant<br/>
und Lischoys der clâre<br/>
wurden ledec âne vâre,<br/>
die zwêne fürsten kurtoys,<br/>
durch die herzogin von Lôgroys.<br/>
si dancte Gâwân drumbe,<br/>
gein valscheit diu tumbe<br/>
unt diu herzelîche wîse<br/>
gein wîplîchem prîse.<br/>
dô disiu rede geschach,<br/>
Gâwân vier küneginne sach<br/>
bî der herzoginne stên.<br/>
er bat die zwêne nâher gên<br/>
durch sîne kurtôsîe:<br/>
die jungeren drîe<br/>
hiez er küssen dise zwêne.<br/>
nu was ouch frouwe Bêne<br/>
mit Gâwân dar gegangen:<br/>
diu wart dâ wol enpfangen.<br/>
Der wirt niht langer wolde stên:<br/>
er bat die zwêne sitzen gên<br/>
zuo den frouwen swâ si wolden.<br/>
dô si sô tuon solden,<br/>
diu bete tet in niht ze wê.<br/>
«welhez ist Itonjê?»<br/>
sus sprach die werde Gâwân:<br/>
«diu sol mich bî ir sitzen lân.»<br/>
des vrâgter Bênen stille.<br/>
sît ez was sîn wille,<br/>
si zeigete im die maget clâr.<br/>
«diu den rôten munt, daz prûne hâr<br/>
dort treit bî liehten ougen.<br/>
welt ir si sprechen tougen,<br/>
daz tuot gefuoclîche,»<br/>
sprach frou Bên diu zühte rîche.<br/>
diu wesse Itonjê minnen nôt,<br/>
und daz ir herze dienst bôt<br/>
der werde künec Gramoflanz<br/>
mit rîterlîchen triwen ganz.
</p>
<p>
Gâwân saz nider zuo der magt<br/>
(ich sag iu daz mir wart gesagt):<br/>
sîner rede er dâ begunde<br/>
mit fuoge, wand erz kunde,<br/>
ouch kunde si gebâren,<br/>
daz von sô kurzen jâren<br/>
als Itonjê diu junge truoc,<br/>
den hete si zühte gar genuoc.<br/>
er hete sich vrâgns gein ir bewegn,<br/>
ob si noch minne kunde pflegn.<br/>
Dô sprach diu magt mit sinnen<br/>
«hêr, wen solt ich minnen?<br/>
sît mir mîn êrster tag erschein,<br/>
sô wart rîter nie dechein<br/>
ze dem ich ie gespræche wort,<br/>
wan als ir hiute hât gehôrt.»<br/>
«sô möhten iu doch mære komn,<br/>
wâ ir mit manheit hât vernomn<br/>
bejagten prîs mit rîterschaft,<br/>
und wer mit herzenlîcher kraft<br/>
nâch minnen dienst bieten kan.»<br/>
sus sprach mîn hêr Gâwân:<br/>
des antwurt im diu clâre magt<br/>
«nâch minne ist diens mich verdagt.<br/>
wan der herzoginne von Lôgroys<br/>
dient manc rîter kurtoys,<br/>
beidiu nâch minne und umb ir solt.<br/>
der hât maneger hie geholt<br/>
tjostieren dâ wirz sâhen.<br/>
ir keiner nie sô nâhen<br/>
kom als ir uns komen sît.<br/>
den prîs ûf hœhet iwer strît.»
</p>
<p>
er sprach zer meide wol gevar<br/>
«war kriegt der herzoginne schar,<br/>
sus manec rîter ûz erkorn?<br/>
wer hât ir hulde verlorn?»<br/>
si sprach «daz hât roys Gramoflanz,<br/>
der der werdekeite kranz<br/>
treit, als im diu volge giht.<br/>
hêr, des erkenne ich anders niht.»<br/>
Dô sprach mîn hêr Gâwân<br/>
«ir sult sîn fürbaz künde hân,<br/>
sît er sich prîse nâhet<br/>
unt des mit willen gâhet.<br/>
von sînem munde ich hân vernomn,<br/>
daz er herzenlîche ist komn<br/>
mit dienst, ob irs geruochet,<br/>
sô daz er helfe suochet<br/>
durch trôst an iwer minne.<br/>
künec durch küneginne<br/>
sol billîche enpfâhen nôt.<br/>
frouwe, hiez iur vater Lôt,<br/>
sô sît irz die er meinet,<br/>
nâch der sîn herze weinet:<br/>
unde heizt ir Itonjê,<br/>
sô tuot ir im von herzen wê.
</p>
<p>
ob ir triwe kunnet tragn,<br/>
sô sult ir wenden im sîn klagn.<br/>
beidenthalp wil ich des bote sîn.<br/>
frouwe, nemt diz vingerlîn:<br/>
daz sant iu der clâre.<br/>
ouch wirb ichz âne vâre:<br/>
frowe, daz lât al balde an mich.»<br/>
si begunde al rôt värwen sich:<br/>
als ê was gevar ir munt,<br/>
wart al dem antlütze kunt:<br/>
dar nâch schier wart si anders var.<br/>
si greif al blûweclîche dar:<br/>
daz vingerlîn wart schier erkant:<br/>
si enpfiengez mit ir clâren hant.<br/>
Dô sprach si «hêrre, ich sihe nu wol,<br/>
ob ich sô vor iu sprechen sol,<br/>
daz ir von im rîtet,<br/>
nâch dem mîn herze strîtet.<br/>
ob ir der zuht ir reht nu tuot,<br/>
hêr, diu lêrt iuch helenden muot.<br/>
disiu gâbe ist mir ouch ê gesant<br/>
von des werden küneges hant.<br/>
von im sagt wâr diz vingerlîn:<br/>
er enpfiengez von der hende mîn.<br/>
swaz er kumbers ie gewan,<br/>
dâ bin ich gar unschuldec an:<br/>
wan sînen lîp hân ich gewert<br/>
mit gedanken swes er an mich gert.<br/>
er hete schiere daz vernomn,<br/>
möht ich iemmer fürbaz komn.<br/>
Orgelûsen ich geküsset hân,<br/>
diu sînen tôt sus werben kan.<br/>
daz was ein kus den Jûdas truoc,<br/>
dâ von man sprichet noch genuoc.<br/>
elliu triwe an mir verswant,<br/>
daz der turkoite Flôrant<br/>
unt der herzoge von Gôwerzîn<br/>
von mir geküsset solden sîn.<br/>
mîn suon wirt in doch nimmer ganz,<br/>
die gein dem künege Gramoflanz<br/>
mit stæte ir hazzen kunnen tragn.<br/>
mîn muoter sult ir daz verdagn,<br/>
und mîn swester Cundrîê.»<br/>
des bat Gâwân Itonjê.<br/>
«Hêrre, ir bâtet mich alsus,<br/>
daz ich enpfâhen müese ir kus,<br/>
doch unverkorn, an mînen munt:<br/>
des ist mîn herze ungesunt.<br/>
wirt uns zwein immer freude erkant,<br/>
diu helfe stêt in iwer hant.<br/>
für wâr der künec mînen lîp<br/>
minnet für elliu wîp.<br/>
des wil ich in geniezen lân:<br/>
ich pin im holt für alle man.<br/>
got lêre iuch helfe unde rât,<br/>
sô daz ir uns bî freuden lât.»
</p>
<p>
dô sprach er «frowe, nu lêrt mich wie.<br/>
er hât iuch dort, ir habt in hie,<br/>
unt sît doch underscheiden:<br/>
möht ich nu wol iu beiden<br/>
mit triwen solhen rât gegebn,<br/>
des iwer werdeclîchez lebn<br/>
genüzze, ich woldez werben:<br/>
des enlieze ich niht verderben.»<br/>
si sprach «ir sult gewaldec sîn<br/>
des werden küneges unde mîn.<br/>
iwer helfe unt der gotes segn<br/>
müeze unser zweier minne pflegn,<br/>
sô daz ich ellende<br/>
im sînen kumber wende.<br/>
sît al sîn freude stêt an mir,<br/>
swenne ich untriwe enbir,<br/>
so ist immer mînes herzen ger<br/>
daz ich in mîner minne wer.»<br/>
Gâwân hôrt an dem frouwelîn,<br/>
daz si bî minne wolde sîn:<br/>
dar zuo was ouch niht ze laz<br/>
gein der herzoginne ir haz.<br/>
sus truoc si minne unde haz.<br/>
ouch het er sich gesündet baz<br/>
gein der einvaltigen magt<br/>
diu im ir kumber hât geklagt;<br/>
wander ir niht zuo gewuoc<br/>
daz in unt si ein muoter truoc:<br/>
ouch was ir bêder vater Lôt.<br/>
der meide er sîne helfe bôt:<br/>
da engein si tougenlîchen neic,<br/>
daz er si trœsten niht versweic.
</p>
<p>
nu was ouch zît daz man dar truoc<br/>
tischlachen manegez wîz genuoc<br/>
untz prôt ûf den palas,<br/>
dâ manec clâriu frouwe was.<br/>
daz het ein underscheit erkant,<br/>
daz die rîter eine want<br/>
heten sunder dort hin dan.<br/>
den sedel schuof hêr Gâwân.<br/>
der turkoyte zuo zim saz.<br/>
Lischoys mit Gâwâns muoter az,<br/>
der clâren Sangîven.<br/>
mit der küneginne Arnîven<br/>
az diu herzoginne clâr.<br/>
sîn swester bêde wol gevar<br/>
Gâwân zuo zim sitzen liez:<br/>
iewedriu tet als er si hiez.<br/>
Mîn kunst mir des niht halbes giht,<br/>
ine bin solch küchenmeister niht,<br/>
daz ich die spîse künne sagn,<br/>
diu dâ mit zuht wart für getragn.<br/>
dem wirte unt den frouwen gar<br/>
dienden meide wol gevar:<br/>
anderhalp den rîtern an ir want<br/>
diende manec sarjant.<br/>
ein vorhtlîch zuht si des betwanc,<br/>
daz sich der knappen keiner dranc<br/>
mit den juncfrouwen:<br/>
man muoste se sunder schouwen,<br/>
si trüegen spîse oder wîn:<br/>
sus muosen si mit zühten sîn.
</p>
<p>
si mohten dô wol wirtschaft jehn.<br/>
ez was in selten ê geschehn,<br/>
den frouwen unt der rîterschaft,<br/>
sît si Clinschores kraft<br/>
mit sînen listen überwant.<br/>
si wârn ein ander unbekant,<br/>
unt beslôz se doch ein porte,<br/>
daz si ze gegenworte<br/>
nie kômen, frouwen noch die man.<br/>
dô schuof mîn hêr Gâwân<br/>
daz diz volc ein ander sach;<br/>
dar an in liebes vil geschach.<br/>
Gâwân was ouch liep geschehen:<br/>
doch muoser tougenlîchen sehen<br/>
an die clâren herzoginne:<br/>
diu twanc sîns herzen sinne.<br/>
Nu begunde ouch strûchen der tac,<br/>
daz sîn schîn vil nâch gelac,<br/>
unt daz man durch diu wolken sach<br/>
des man der naht ze boten jach,<br/>
manegen stern, der balde gienc,<br/>
wand er der naht herberge vienc.<br/>
nâch der naht baniere<br/>
kom si selbe schiere.<br/>
manec tiuriu krône<br/>
was gehangen schône<br/>
alumbe ûf den palas,<br/>
diu schiere wol bekerzet was.<br/>
ûf al die tische sunder<br/>
truoc man kerzen dar ein wunder.<br/>
dar zuo diu âventiure gieht,<br/>
diu herzoginne wær sô lieht,<br/>
wære der kerzen keiniu brâht,<br/>
dâ wær doch ninder bî ir naht:<br/>
ir blic wol selbe kunde tagn.<br/>
sus hôrt ich von der süezen sagn.
</p>
<p>
man welle im unrehtes jehen,<br/>
sô habt ir selten ê gesehen<br/>
decheinen wirt sô freuden rîch.<br/>
ez was den freuden dâ gelîch.<br/>
alsus mit freudehafter ger,<br/>
die rîter dar, die frouwen her,<br/>
dicke an ein ander blicten.<br/>
die von der vremde erschricten,<br/>
werdents iemmer heinlîcher baz,<br/>
daz sol ich lâzen âne haz.<br/>
Ezn sî denne gar ein vrâz,<br/>
welt ir, si habent genuoc dâ gâz.<br/>
man truoc die tische gar her dan.<br/>
dô vrâgte mîn hêr Gâwân<br/>
umb guote videlære,<br/>
op der dâ keiner wære.<br/>
dâ was werder knappen vil,<br/>
wol gelêrt ûf seitspil.<br/>
irnkeines kunst was doch sô ganz,<br/>
sine müesten strîchen alten tanz:<br/>
niwer tänze was dâ wênc vernomn,<br/>
der uns von Dürngen vil ist komn.
</p>
<p>
nu danct es dem wirte:<br/>
ir freude er si niht irte.<br/>
manec frouwe wol gevar<br/>
giengen für in tanzen dar.<br/>
sus wart ir tanz gezieret,<br/>
wol underparrieret<br/>
die rîter underz frouwen her:<br/>
gein der riwe kômen si ze wer.<br/>
och mohte man dâ schouwen<br/>
ie zwischen zwein frouwen<br/>
einen clâren rîter gên:<br/>
man mohte freude an in verstên.<br/>
swelch rîter pflac der sinne,<br/>
daz er dienst bôt nâch minne,<br/>
diu bete was urlouplîch.<br/>
die sorgen arm und freuden rîch<br/>
mit rede vertribn die stunde<br/>
gein manegem süezem munde.<br/>
Gâwân und Sangîve<br/>
unt diu künegîn Arnîve<br/>
sâzen stille bî des tanzes schar.<br/>
diu herzoginne wol gevar<br/>
her umb zuo Gâwân sitzen gienc.<br/>
ir hant er in die sîne enpfienc:<br/>
si sprâchen sus unde sô.<br/>
ir komens was er zuo zim vrô.<br/>
sîn riwe smal, sîn vreude breit<br/>
wart dô: sus swant im al sîn leit.<br/>
was ir freude am tanze grôz,<br/>
Gâwân noch minre hie verdrôz.
</p>
<p>
diu künegîn Arnîve sprach<br/>
«hêr, nu prüevet iwer gemach.<br/>
ir solt an disen stunden<br/>
ruowen ziwern wunden.<br/>
hât sich diu herzogîn bewegn<br/>
daz se iwer wil mit decke pflegn<br/>
noch hînte geselleclîche,<br/>
diu ist helfe und râtes rîche.»<br/>
Gâwân sprach «des vrâget sie.<br/>
in iwer bêdr gebot ich hie<br/>
bin.» sus sprach diu herzogîn<br/>
«er sol in mîner pflege sîn.<br/>
lât ditz volc slâfen varn:<br/>
ich sol in hînte sô bewarn<br/>
daz sîn nie friundîn baz gepflac.<br/>
Flôranden von Itolac<br/>
und den herzogen von Gôwerzîn<br/>
lât in der rîter pflege sîn.»<br/>
Gar schiere ein ende nam der tanz.<br/>
juncfrowen mit varwen glanz<br/>
sâzen dort unde hie:<br/>
die rîter sâzen zwischen sie.<br/>
des freude sich an sorgen rach,<br/>
swer dâ nâch werder minne sprach,<br/>
ob er vant süeziu gegenwort.<br/>
von dem wirte wart gehôrt,<br/>
man soltez trinken für in tragn.<br/>
daz mohten werbære klagn.<br/>
der wirt warp, mit den gesten:<br/>
in kund och minne lesten.<br/>
ir sitzen dûht in gar ze lanc:<br/>
sîn herze ouch werdiu minne twanc.<br/>
daz trinken gab in urloup.<br/>
manegen kerzînen schoup<br/>
truogen knappen vor den rîtern dan.<br/>
do bevalch mîn hêr Gâwân<br/>
dise zwêne geste in allen:<br/>
daz muose in wol gevallen.<br/>
Lyschoys unt Flôrant<br/>
fuoren slâfen al zehant.<br/>
diu herzogîn was sô bedâht,<br/>
si sprach si gunde in guoter naht.<br/>
dô fuor och al der frouwen schar<br/>
dâ si gemaches nâmen war:<br/>
ir nîgens si begunden<br/>
mit zuht die si wol kunden.<br/>
Sangîve und Itonjê<br/>
fuoren dan: als tet ouch Cundrîê.<br/>
Bêne und Arnîve dô<br/>
schuofen daz ez stuont alsô,<br/>
dâ von der wirt gemach erleit:<br/>
diu herzogîn daz niht vermeit,<br/>
dane wære ir helfe nâhe bî.<br/>
Gâwân fuorten dise drî<br/>
mit in dan durch sîn gemach.<br/>
in einer kemenâte er sach<br/>
zwei bette sunder lign.<br/>
nu wirt iuch gar von mir verswign<br/>
wie diu gehêret wæren:<br/>
ez næhet andern mæren.
</p>
<p>
Arnîve zer herzoginne sprach<br/>
«nu sult ir schaffen guot gemach<br/>
disem rîter den ir brâhtet her.<br/>
op der helfe an iu ger,<br/>
iwerr helfe habt ir êre.<br/>
ine sage iu nu niht mêre,<br/>
wan daz sîne wunden<br/>
mit kunst sô sint gebunden,<br/>
er möhte nu wol wâpen tragn.<br/>
doch sult ir sînen kumber klagn:<br/>
ob ir im senftet, daz ist guot.<br/>
lêret ir in hôhen muot,<br/>
des muge wir alle geniezen:<br/>
nu lâts iuch niht verdriezen.»<br/>
diu künegîn Arnîve gienc,<br/>
dô si ze hove urloub enpfienc:<br/>
Bêne ein lieht vor ir truoc dan.<br/>
die tür beslôz hêr Gâwân.<br/>
Kunn si zwei nu minne steln,<br/>
daz mag ich unsanfte heln.<br/>
ich sage vil lîht waz dâ geschach,<br/>
wan daz man dem unfuoge ie jach,<br/>
der verholniu mære machte breit.<br/>
ez ist ouch noch den höfschen leit:<br/>
och unsæliget er sich dermite.<br/>
zuht sî dez slôz ob minne site.
</p>
<p>
nu fuogt diu strenge minne<br/>
unt diu clâre herzoginne<br/>
daz Gâwâns freude was verzert:<br/>
er wær immer unernert<br/>
sunder âmîen.<br/>
die philosophîen<br/>
und al die ie gesâzen<br/>
dâ si starke liste mâzen,<br/>
Kancor unt Thêbit,<br/>
unde Trebuchet der smit,<br/>
der Frimutels swert ergruop,<br/>
dâ von sich starkez wunder huop,<br/>
dar zuo al der arzte kunst,<br/>
ob si im trüegen guote gunst<br/>
mit temperîe ûz würze kraft,<br/>
âne wîplîch geselleschaft<br/>
sô müeser sîne schärpfe nôt<br/>
hân brâht unz an den sûren tôt.
</p>
<p>
ich wil iuz mære machen kurz.<br/>
er vant die rehten hirzwurz,<br/>
diu im half daz er genas<br/>
sô daz im arges niht enwas:<br/>
Diu wurz was bî dem blanken brûn.<br/>
muoterhalp der Bertûn,<br/>
Gâwân fil li roy Lôt,<br/>
süezer senft für sûre nôt<br/>
er mit werder helfe pflac<br/>
helfeclîche unz an den tac.<br/>
sîn helfe was doch sô gedigen<br/>
deiz al daz volc was verswigen.<br/>
sît nam er mit freuden war<br/>
al der rîter unt der frouwen gar,<br/>
sô daz ir trûrn vil nâch verdarp.<br/>
nu hœrt ouch wie der knappe warp,<br/>
den Gâwân hête gesant<br/>
hin ze Löver in daz lant,<br/>
ze Bems bî der Korcâ.<br/>
der künec Artûs was aldâ,<br/>
unt des wîp diu künegîn,<br/>
und maneger liehten frouwen schîn,<br/>
und der massenîe ein fluot.<br/>
nu hœrt och wie der knappe tuot.
</p>
<p>
diz was eines morgens fruo:<br/>
sîner botschefte greif er zuo.<br/>
diu künegîn zer kappeln was,<br/>
an ir venje si den salter las.<br/>
der knappe für si kniete,<br/>
er bôt ir freuden miete:<br/>
einen brief si nam ûz sîner hant,<br/>
dar an si geschriben vant<br/>
schrift, die si bekante<br/>
ê sînen hêrren nante<br/>
Der knappe den si knien dâ sach.<br/>
diu künegîn zem brieve sprach<br/>
«ôwol der hant diu dich schreip!<br/>
âne sorge ich nie beleip<br/>
sît des tages daz ich sach<br/>
die hant von der diu schrift geschach.»
</p>
<p>
si weinde sêre und was doch vrô:<br/>
hin zem knappen sprach si dô<br/>
«du bist Gâwânes kneht.»<br/>
«jâ, frowe. dernbiutet iu sîn reht,<br/>
dienstlîch triwe ân allen wanc,<br/>
und dâ bî sîne freude kranc,<br/>
irn welt im freude machen hôch.<br/>
sô kumberlîch ez sich gezôch<br/>
nie umb al sîn êre.<br/>
frouwe, ernbiut iu mêre,<br/>
daz er mit werden freuden lebe,<br/>
und vreischer iwers trôstes gebe.<br/>
ir mugt wol an dem brieve sehn<br/>
mêre denne i'us künne jehn.»
</p>
<p>
si sprach «ich hân für wâr erkant<br/>
durch waz du zuo mir bist gesant.<br/>
ich tuon im werden dienst dar<br/>
mit wünneclîcher frouwen schar,<br/>
die für wâr bî mîner zît<br/>
an prîse vor ûz hânt den strît.<br/>
âne Parzivâles wîp<br/>
unt ân Orgelûsen lîp<br/>
sone erkenne ich ûf der erde<br/>
bî toufe kein sô werde.<br/>
Daz Gâwân von Artûse reit,<br/>
sît hât sorge unde leit<br/>
mit krache ûf mich geleit ir vlîz.<br/>
mir sagete Meljanz von Lîz,<br/>
er sæhe in sît ze Barbigœl.<br/>
«ôwê,» sprach si, «Plimizœl,<br/>
daz dich mîn ouge ie gesach!<br/>
waz mir doch leides dâ geschach!<br/>
Cunnewâre de Lâlant<br/>
wart mir nimmer mêr bekant,<br/>
mîn süeziu werdiu gespil.<br/>
tavelrunder wart dâ vil<br/>
mit rede ir reht gebrochen.<br/>
fünftehalp jâr und sehs wochen<br/>
ist daz der werde Parzivâl<br/>
von dem Plimizœl nâch dem grâl<br/>
reit. dô kêrt och Gâwân<br/>
gein Ascalûn, der werde man.<br/>
Jeschûte und Eckubâ<br/>
schieden sich von mir aldâ.<br/>
grôz jâmer nâch der werden diet<br/>
mich sît von stæten fröuden schiet.»
</p>
<p>
diu künegîn trûrens vil verjach:<br/>
hin zem knappen si dô sprach<br/>
«nu volge mîner lêre.<br/>
verholne von mir kêre,<br/>
unz sich erhebe hôch der tac,<br/>
deiz volc ze hove wesen mac,<br/>
rîter, sarjande<br/>
diu grôze mahinande,<br/>
Uf den hof du balde trabe.<br/>
enruoch dîn runzît iemen habe:<br/>
dâ von soltu balde gên<br/>
aldâ die werden rîter stên.<br/>
die vrâgnt dich âventiure:<br/>
als du gâhest ûzem fiure<br/>
gebâr mit rede und ouch mit siten.<br/>
von in vil kûme wirt erbiten<br/>
waz du mære bringest:<br/>
waz wirrt ob du dich dringest<br/>
durchz volc unz an den rehten wirt,<br/>
der gein dir grüezen niht verbirt?<br/>
disen brief gib im in die hant,<br/>
dar an er schiere hât erkant<br/>
dîniu mære und dîns hêrren ger:<br/>
des ist er mit der volge wer.
</p>
<p>
noch mêre wil ich lêren dich.<br/>
offenlîche soltu sprechen mich,<br/>
dâ ich und ander frouwen<br/>
dich hœren unde schouwen.<br/>
dâ wirb umb uns als du wol kanst,<br/>
ob du dîm hêrren guotes ganst.<br/>
und sage mir, wâ ist Gâwân?»<br/>
der knappe sprach «daz wirt verlân:<br/>
ich sage niht wâ mîn hêrre sî.<br/>
welt ir, er blîbet freuden bî.»<br/>
der knappe was ir râtes vrô:<br/>
von der küneginne er dô<br/>
schiet als ir wol habt vernomn,<br/>
und kom ouch als er solde komn.<br/>
Reht umbe den mitten morgen<br/>
offenlîche und unverborgen<br/>
ûf den hof der knappe reit.<br/>
die höfschen prüeveten sîniu kleit<br/>
wol nâch knappelîchen siten.<br/>
ze bêden sîten was versniten<br/>
daz ors mit sporn sêre.<br/>
nâch der künegîn lêre<br/>
er balde von dem orse spranc.<br/>
umb in huop sich grôz gedranc.<br/>
kappe swert unde sporn<br/>
untz ors, wurden diu verlorn,<br/>
dâ kêrt er sich wênec an.<br/>
der knappe huop sich balde dan,<br/>
dâ die werden rîter stuonden,<br/>
die vrâgen in beguonden<br/>
von âventiure mære.<br/>
si jehent daz reht dâ wære,<br/>
ze hove az weder wîp noch man,<br/>
ê der hof sîn reht gewan,<br/>
âventiur sô werdeclîch,<br/>
diu âventiure wære gelîch.
</p>
<p>
der knappe sprach «in sag iu niht.<br/>
mîn unmuoze mir des giht:<br/>
daz sult ir mir durch zuht vertragn,<br/>
und ruocht mir vome künege sagn.<br/>
den het ich gern gesprochen ê:<br/>
mir tuot mîn unmuoze wê.<br/>
ir vreischt wol waz ich mære sage:<br/>
got lêre iuch helfe und kumbers klage.»<br/>
Diu botschaft den knappen twanc<br/>
daz ern ruochte wer in dranc,<br/>
unz in der künec selbe sach,<br/>
der sîn grüezen gein im sprach.<br/>
der knappe gab im einen brief,<br/>
der Artûs in sîn herze rief,<br/>
dô er von im wart gelesn,<br/>
dô muoser bî beiden wesn,<br/>
daz ein was freude untz ander klage.<br/>
er sprach «wol disem süezem tage,<br/>
bî des liehte ich hân vernomen,<br/>
mir sint diu wâren mære komen<br/>
um mînen werden swestersuon.<br/>
kan ich manlîch dienst tuon,<br/>
durch sippe und durch geselleschaft,<br/>
ob triwe an mir gewan ie kraft,<br/>
sô leist ich daz mir Gâwân<br/>
hât enboten, ob ich kan.»
</p>
<p>
hin zem knappen sprach er dô<br/>
«nu sage mir, ist Gâwân vrô?»<br/>
«jâ, hêrre, ob ir wellet,<br/>
zer freude er sich gesellet:»<br/>
sus sprach der knappe wîse.<br/>
«er schiede gar von prîse,<br/>
ob ir in liezet under wegen:<br/>
wer solt ouch dâ bî freuden pflegen?<br/>
iwer trôst im zucket freude enbor:<br/>
unz ûzerhalb der riwe tor<br/>
von sîme herzen kumber jagt<br/>
daz ir an im iht sît verzagt.<br/>
Sîn herze enbôt sîn dienst dâ her<br/>
der küneginne: ouch ist sîn ger,<br/>
daz al der tavelrunder schar<br/>
sînes diens nemen war,<br/>
daz si an triwe denken<br/>
und im freude niht verkrenken,<br/>
sô daz si iu komen râten.»<br/>
al die werden des dâ bâten.
</p>
<p>
Artûs sprach «trûtgeselle mîn,<br/>
trac disen brief der künegîn,<br/>
lâz si dran lesen unde sagn,<br/>
wes wir uns frewen und waz wir klagn.<br/>
daz der künec Gramoflanz<br/>
hôchvart mit lôsheite ganz<br/>
gein mîme künne bieten kan!<br/>
er wænt, mîn neve Gâwân<br/>
sî Cidegast, den er sluoc,<br/>
dâ von er kumbers hât genuoc.<br/>
ich sol im kumber mêren<br/>
und niwen site lêren.»
</p>
<p>
der knappe kom gegangen<br/>
dâ er wart wol enpfangen.<br/>
er gap der küneginne den brief,<br/>
des manec ouge über lief,<br/>
dô ir süezer munt gelas<br/>
al daz dran geschriben was,<br/>
Gâwâns klage und sîn werben.<br/>
dône liez och niht verderben<br/>
der knappe zal den frouwen warp<br/>
dar an sîn kunst niht verdarp.<br/>
Gâwâns mâc der rîche<br/>
Artûs warp herzenlîche<br/>
zer messenîe dise vart.<br/>
vor sûmen het ouch sich bewart<br/>
Gynovêr diu kurteise<br/>
warp zen frouwen dise stolzen reise.<br/>
Keie sprach in sîme zorn<br/>
«wart abe ie sô werder man geborn,<br/>
getorst ich des gelouben hân,<br/>
sô von Norwæge Gâwân,<br/>
ziu dar nâher! holt in dâ!<br/>
sô ist er lîhte anderswâ.<br/>
wil er wenken als ein eichorn,<br/>
ir mugt in schiere hân verlorn.»
</p>
<p>
der knappe sprach zer künegîn<br/>
«frouwe, gein dem hêrren mîn<br/>
muoz ich balde kêren:<br/>
werbt sîn dinc nâch iweren êren.»<br/>
zeime ir kamerær si sprach<br/>
«schaffe disem knappen guot gemach.<br/>
sîn ors sult du schouwen:<br/>
sî daz mit sporn verhouwen,<br/>
gib imz beste daz hie veile sî.<br/>
won im ander kumber bî,<br/>
ez sî pfantlôse oder kleit,<br/>
des sol er alles sîn bereit.»<br/>
si sprach «nu sage Gâwân,<br/>
im sî mîn dienst undertân.<br/>
urloup ich dir zem künege nim:<br/>
dîme hêrren sag och dienst von im.»<br/>
Nu warp der künec sîne vart.<br/>
des wart der tavelrunder art<br/>
des tages dâ volrecket.<br/>
ez het in freude erwecket,<br/>
daz der werde Gâwân<br/>
dennoch sîn leben solte hân:<br/>
des wâren se innen worden.<br/>
der tavelrunder orden<br/>
wart dâ begangen âne haz.<br/>
der künec ob tavelrunder az,<br/>
unt die dâ sitzen solten,<br/>
die prîs mit arbeit holten.<br/>
al die tavelrunderære<br/>
genuzzen dirre mære.
</p>
<p>
nu lât den knappen wider komn,<br/>
von dem diu botschaft sî vernomn.<br/>
der huop sich dan ze rehter zît.<br/>
der künegîn kamerære im gît<br/>
pfantlôse, ors unt ander kleit.<br/>
der knappe dan mit freuden reit,<br/>
wand er an Artûse erwarp<br/>
dâ von sîns hêrren sorge erstarp.<br/>
er kom wider, in solhen tagen,<br/>
des ich für wâr niht kan gesagen,<br/>
ûf Schastel marveile.<br/>
Arnîve wart diu geile,<br/>
wand ir der portenære enbôt,<br/>
der knappe wær mits orses nôt<br/>
balde wider gestrichen:<br/>
gein dem si kom geslichen,<br/>
Aldâ der în verlâzen wart.<br/>
si vrâgt in umbe sîne vart,<br/>
war nâch er ûz wære geritn.<br/>
der knappe sprach «daz wirt vermitn,<br/>
frouwe, in tars iu niht gesagen:<br/>
ich muozz durch mînen eit verdagen.<br/>
ez wære ouch mîme hêrren leit,<br/>
bræch ich mit mæren mînen eit:<br/>
des diuhte ich in der tumbe.<br/>
frouwe, vrâgt in selben drumbe.»<br/>
si spiltz mit vrâge an manegen ort:<br/>
der knappe sprach et disiu wort,<br/>
«frouwe, ir sûmet mich ân nôt:<br/>
ich leist daz mir der eit gebôt.»
</p>
<p>
er gienc da er sînen hêrren vant.<br/>
der turkoite Flôrant<br/>
und der herzoge von Gôwerzîn<br/>
und von Lôgroys diu herzogîn<br/>
saz dâ mit grôzer frouwen schar.<br/>
der knappe gienc ouch zuo zin dar.<br/>
ûf stuont mîn hêr Gâwân:<br/>
er nam den knappen sunder dan<br/>
unt bat in willekomen sîn.<br/>
er sprach «sag an, geselle mîn,<br/>
eintweder freude oder nôt,<br/>
oder swaz man mir von hove enbôt.
</p>
<p>
funde du den künec dâ?»<br/>
der knappe sprach «hêrre, jâ,<br/>
ich vant den künec unt des wîp,<br/>
und manegen werdeclîchen lîp.<br/>
Si enbietent iu dienst unde ir komn.<br/>
iwer botschaft wart von in vernomn<br/>
alsô werdeclîche,<br/>
daz arme unde rîche<br/>
sich freuten: wand ich tet in kunt<br/>
daz ir noch wæret wol gesunt.<br/>
ich vant dâ hers ein wunder:<br/>
ouch wart diu tavelrunder<br/>
besetzet durch iur botschaft.<br/>
ob rîters prîs gewan ie kraft,<br/>
ich meine an werdekeite,<br/>
die lenge und ouch die breite<br/>
treit iwer prîs die krône<br/>
ob anderen prîsen schône.»
</p>
<p>
er sagte im ouch wie daz geschach<br/>
daz er die küneginne sprach,<br/>
und waz im diu mit triwen riet.<br/>
er sagte im ouch von al der diet,<br/>
von rîtern und von frouwen,<br/>
daz er se möhte schouwen<br/>
ze Jôflanze vor der zît<br/>
ê wurde sînes kampfes strît.<br/>
Gâwâns sorge gar verswant:<br/>
niht wan freud er im herzen vant.<br/>
Gâwân ûz sorge in fröude trat.<br/>
den knappen erz verswîgen bat.<br/>
al sîner sorge er gar vergaz,<br/>
er gienc hin wider unde saz,<br/>
und was mit freuden dâ ze hûs,<br/>
unz daz der künec Artûs<br/>
mit her in sîne helfe reit.<br/>
nu hœret lieb unde leit.
</p>
<p>
Gâwân was zallen zîten vrô.<br/>
eins morgens fuogtez sich alsô<br/>
daz ûf dem rîchen palas<br/>
manec rîter unde frouwe was.<br/>
in ein venster gein dem pflûm<br/>
nam er im sunder einen rûm,<br/>
dâ er und Arnîve saz,<br/>
diu vremder mære niht vergaz.
</p>
<p>
Gâwân sprach zer künegîn<br/>
«ôwê liebiu frouwe mîn,<br/>
wolt iuch des niht betrâgen,<br/>
daz ich iuch müeste vrâgen<br/>
von sus getânen mæren,<br/>
diu mich verswîget wæren!<br/>
wan daz ich von iur helfe gebe<br/>
alsus mit werden freuden lebe;<br/>
getruoc mîn herze ie mannes sin,<br/>
den het diu edele herzogin<br/>
mit ir gewalt beslozzen:<br/>
nu hân ich iwer genozzen,<br/>
daz mir gesenftet ist diu nôt.<br/>
minne und wunden wære ich tôt,<br/>
wan daz iur helfeclîcher trôst<br/>
mich ûz banden hât erlôst.<br/>
von iwerr schult hân ich den lîp.<br/>
nu sagt mir, sældehaftez wîp,<br/>
um wunder daz hie was unt ist,<br/>
durch waz sô strengeclîchen list<br/>
der wîse Clinschor het erkorn:<br/>
wan ir, ich hets den lîp verlorn.»
</p>
<p>
Diu herzenlîche wîse<br/>
(mit sô wîplîchem prîse<br/>
kom jugent in daz alter nie)<br/>
sprach «hêrre, sîniu wunder hie<br/>
sint da engein kleiniu wunderlîn,<br/>
wider den starken wundern sîn<br/>
dier hât in manegen landen.<br/>
swer uns des giht ze schanden,<br/>
der wirbet niht wan sünde mite.<br/>
hêrre, ich sage iu sînen site:<br/>
der ist maneger diete worden sûr.<br/>
sîn lant heizt Terre de Lâbûr:<br/>
von des nâchkomn er ist erborn,<br/>
der ouch vil wunders het erkorn,<br/>
von Nâpels Virgilîus.<br/>
Clinschor des neve warp alsus.
</p>
<p>
Câps was sîn houbetstat.<br/>
er trat in prîs sô hôhen pfat,<br/>
an prîse was er unbetrogen.<br/>
von Clinschor dem herzogen<br/>
sprâchen wîb unde man,<br/>
unz er schaden sus gewan.<br/>
Sicilje het ein künec wert:<br/>
der was geheizen Ibert,<br/>
Iblis hiez sîn wîp.<br/>
diu truoc den minneclîchsten lîp<br/>
der ie von brüste wart genomn.<br/>
in der dienst was er komn,<br/>
unz sis mit minnen lônde;<br/>
dar umbe der künec in hônde.
</p>
<p>
Muoz ich iu sîniu tougen sagn,<br/>
des sol ich iwern urloup tragn:<br/>
doch sint diu selben mære<br/>
mir ze sagen ungebære,<br/>
wâ mit er kom in zoubers site.<br/>
zeim kapûn mit eime snite<br/>
wart Clinschor gemachet.»<br/>
des wart aldâ gelachet<br/>
von Gâwâne sêre.<br/>
si sagte im dennoch mêre
</p>
<p>
«ûf Kalot enbolot<br/>
erwarber der werlde spot:<br/>
daz ist ein burc vest erkant.<br/>
der künec bî sînem wîbe in vant:<br/>
Clinschor slief an ir arme.<br/>
lager dâ iht warme,<br/>
daz muoser sus verpfenden:<br/>
er wart mit küneges henden<br/>
zwischenn beinn gemachet sleht.<br/>
des dûhte den wirt, ez wær sîn reht.<br/>
der besneit in an dem lîbe,<br/>
daz er decheinem wîbe<br/>
mac ze schimpfe niht gefrumn.<br/>
des ist vil liute in kumber kumn.
</p>
<p>
ez ist niht daz lant ze Persîâ:<br/>
ein stat heizet Persidâ,<br/>
dâ êrste zouber wart erdâht.<br/>
dâ fuor er hin und hât dan brâht<br/>
daz er wol schaffet swaz er wil,<br/>
mit listen zouberlîchiu zil.<br/>
Durch die scham an sîme lîbe<br/>
wart er man noch wîbe<br/>
guotes willen nimmer mêr bereit;<br/>
ich mein die tragent werdekeit.<br/>
swaz er den freuden mac genemn,<br/>
des kan von herzen in gezemn.
</p>
<p>
ein künec der hiez Irôt,<br/>
der ervorht im die selben nôt,<br/>
von Rosche Sabînes.<br/>
der bôt im des sînes<br/>
ze gebenne swaz er wolde,<br/>
daz er vride haben solde.<br/>
Clinschor enpfienc von sîner hant<br/>
disen berc vest erkant<br/>
und an der selben zîle<br/>
alumbe aht mîle.<br/>
Clinschor dô worhte ûf disen berc,<br/>
als ir wol seht, diz spæhe werc.<br/>
aller rîcheit sunder<br/>
sint hie ûf starkiu wunder.<br/>
wolt man der bürge vâren,<br/>
spîs ze drîzec jâren<br/>
wær hie ûffe manecvalt.<br/>
er hât ouch aller der gewalt,<br/>
mal unde bêâ schent,<br/>
die zwischen dem firmament<br/>
wonent unt der erden zil;<br/>
niht wan die got beschermen wil.<br/>
hêr, sît iwer starkiu nôt<br/>
ist worden wendec âne tôt,<br/>
Sîn gâbe stêt in iwer hant:<br/>
dise burc unt diz gemezzen lant,<br/>
ern kêrt sich nimmer mêr nu dran.<br/>
er solt ouch vride von im hân,<br/>
des jaher offenbâre<br/>
(er ist mit rede der wâre),<br/>
swer dise âventiure erlite,<br/>
daz dem sîn gâbe wonte mite.<br/>
swaz er gesach der werden<br/>
ûf kristenlîcher erden,<br/>
ez wære magt wîp oder man,<br/>
der ist iu hie vil undertân:<br/>
manc heiden unde heidenîn<br/>
muose ouch bî uns hie ûf sîn.<br/>
nu lât daz volc wider komn<br/>
dâ nâch uns sorge sî vernomn.<br/>
ellende frumt mirz herze kalt.<br/>
der die sterne hât gezalt,<br/>
der müeze iuch helfe lêren<br/>
und uns gein freuden kêren.
</p>
<p>
ein muoter ir fruht gebirt:<br/>
diu fruht sînr muoter muoter wirt.<br/>
von dem wazzer kumt daz îs:<br/>
daz læt dan niht decheinen wîs,<br/>
daz wazzer kum ouch wider von im.<br/>
swenne ich gedanke an mich nim<br/>
daz ich ûz freuden bin erborn,<br/>
wirt freude noch an mir erkorn,<br/>
dâ gît ein fruht die andern fruht.<br/>
diz sult ir füegen, habt ir zuht.
</p>
<p>
Ez ist lanc daz mir freude enpfiel.<br/>
von segel balde gêt der kiel:<br/>
der man ist sneller der drûf gêt.<br/>
ob ir diz bîspel verstêt,<br/>
iwer prîs wirt hôch unde snel.<br/>
ir mugt uns freude machen hel,<br/>
daz wir freude füern in manegiu lant,<br/>
dâ nâch uns sorge wart erkant.
</p>
<p>
etswenne ich freuden pflac genuoc.<br/>
ich was ein wîp diu krône truoc:<br/>
ouch truoc mîn tohter krône<br/>
vor ir landes fürsten schône.<br/>
wir heten bêde werdekeit.<br/>
hêr, ichn geriet nie mannes leit,<br/>
beidiu wîb unde man<br/>
kund ich wol nâh ir rehte hân:<br/>
erkennen unde schouwen<br/>
zeiner rehten volkes frouwen<br/>
muose man mich, ruochtes got,<br/>
wand ich nie manne missebôt.<br/>
nu sol ein ieslîch sælec wîp,<br/>
ob si wil tragen werden lîp,<br/>
erbietenz guoten liuten wol:<br/>
si kumt vil lîhte in kumbers dol,<br/>
daz ir ein swacher garzûn<br/>
enger freude gæbe wîten rûn.<br/>
hêr, ich hân lange hie gebitn:<br/>
nie geloufen noch geritn<br/>
kom her der mich erkande,<br/>
der mir sorgen wande.»
</p>
<p>
Dô sprach mîn hêr Gâwân<br/>
«frowe, muoz ich mîn leben hân,<br/>
sô wirt noch freude an iu vernomn.»<br/>
des selben tages solt ouch komn<br/>
mit her Artûs der Bertûn,<br/>
der klagenden Arnîven sun,<br/>
durch sippe unt durch triuwe.<br/>
manege banier niuwe<br/>
sach Gâwân gein im trecken,<br/>
mit rotte'z velt verdecken,<br/>
von Lôgroys die strâzen her,<br/>
mit manegem lieht gemâlem sper.<br/>
Gâwâne tet ir komen wol.<br/>
swer samnunge warten sol,<br/>
den lêret sûmen den gedanc:<br/>
er fürht sîn helfe werde kranc.<br/>
Artûs Gâwâne den zwîvel brach.<br/>
âvoy wie man den komen sach!
</p>
<p>
Gâwân sich hal des tougen,<br/>
daz sîniu liehten ougen<br/>
weinen muosen lernen.<br/>
zeiner zisternen<br/>
wârn si beidiu dô enwiht:<br/>
wan si habtens wazzers niht.<br/>
von der liebe was daz weinen,<br/>
daz Artûs kunde erscheinen.<br/>
von kinde het er in erzogen:<br/>
ir bêder triuwe unerlogen<br/>
stuont gein ein ander âne wanc,<br/>
daz si nie valsch underswanc.<br/>
Arnîve wart des weinens innen.<br/>
si sprach «hêrre, ir sult beginnen<br/>
vreud mit vreuden schalle:<br/>
hêr, daz trœst uns alle.<br/>
gein der riwe sult ir sîn ze wer.<br/>
hie kumt der herzoginne her:<br/>
daz trœst iuch fürbaz schiere.»<br/>
herberge, baniere,<br/>
sah Arnîve und Gâwân<br/>
manege füeren ûf den plân,<br/>
bî den allen niht wan einen schilt:<br/>
des wâpen wâren sus gezilt,<br/>
daz in Arnîve erkande,<br/>
Isâjesen si nande;<br/>
des marschalc, Utepandragûn.<br/>
den fuort ein ander Bertûn,<br/>
mit den schœnen schenkeln Maurîn,<br/>
der marschalc der künegîn.<br/>
Arnîve wesse wênec des:<br/>
Utepandragûn und Isâjes<br/>
wâren bêde erstorben:<br/>
Maurîn het erworben<br/>
sîns vater ambet: daz was reht.<br/>
gein dem urvar ûf den anger sleht<br/>
reit diu grôze mahinante.<br/>
der frouwen sarjante<br/>
herberge nâmen,<br/>
die frouwen wol gezâmen,<br/>
bî einem clâren snellen bach,<br/>
dâ man schier ûf geslagen sach<br/>
Manec gezelt wol getân.<br/>
dem künege sunder dort hin dan<br/>
wart manc wîter rinc genomn,<br/>
und rîtern die dâ wâren komn.<br/>
die heten âne vrâge<br/>
ûf ir reise grôze slâge.<br/>
Gâwân bî Bên hin ab enbôt<br/>
sîme wirt Plippalinôt,<br/>
kocken, ussiere,<br/>
daz er die slüzze schiere,<br/>
sô daz vor sîner übervart<br/>
daz her des tages wære bewart.<br/>
frou Bêne ûz Gâwâns hende nam<br/>
d'êrsten gâbe ûz sîme rîchen krâm,<br/>
swalwen, diu noch zEngellant<br/>
zeiner tiwern härpfen ist erkant.<br/>
Bêne fuor mit freuden dan.<br/>
dô hiez mîn hêr Gâwân<br/>
besliezen d'ûzern porten:<br/>
alt und junge hôrten<br/>
wes er si zühteclîchen bat.<br/>
«dâ derhalben an den stat<br/>
sich leget ein alsô grôzez her,<br/>
weder ûf lant noch in dem mer<br/>
gesach ich rotte nie gevarn<br/>
mit alsus krefteclîchen scharn.<br/>
wellents uns hie suochen mit ir kraft,<br/>
helft mir, ich gib in rîterschaft.»<br/>
Daz lobten se al gelîche.<br/>
die herzoginne rîche<br/>
si vrâgten, ob daz her wær ir.<br/>
diu sprach «ir sult gelouben mir,<br/>
ich erkenn da weder schilt noch man.<br/>
der mir ê schaden hât getân,<br/>
derst lîhte in mîn lant geriten<br/>
und hât vor Lôgroys gestriten.<br/>
ich wæn die vant er doch ze wer:<br/>
si heten strît wol disem her<br/>
an zingeln unde an barbigân.<br/>
hât dâ rîterschaft getân<br/>
der zornege künec Gramoflanz,<br/>
sô suochter gelt für sînen kranz:<br/>
oder swer si sint, die muosen sper<br/>
ûf geriht sehn durch tjoste ger.»<br/>
ir munt in louc dâ wênec an.<br/>
Artûs schaden vil gewan,<br/>
ê daz er kœme für Lôgroys.<br/>
des wart etslîch Bertenoys<br/>
ze rehter tjost ab gevalt.<br/>
Artûs her ouch wider galt<br/>
market den man in dâ bôt.<br/>
si kômn ze bêder sît in nôt.<br/>
man sach die strîtmüeden komn,<br/>
von den sô dicke ist vernomn<br/>
daz se ir kotzen gerne werten:<br/>
si wârn gein strît die herten.<br/>
beidenthalbz mit schaden stêt.<br/>
Gârel unt Gaherjêt<br/>
Und rois Meljanz de Barbigœl<br/>
unde Jofreit fîz Idœl<br/>
die sint hin ûf gevangen,<br/>
ê der buhurt wære ergangen.<br/>
och viengen si von Lôgroys<br/>
duc Frîam de Vermendoys,<br/>
und kuns Ritschart de Nâvers.<br/>
der vertet niwan eines spers:<br/>
gein swem ouch daz sîn hant gebôt,<br/>
der viel vor im durch tjoste nôt.<br/>
Artûs mit sîn selbes hant<br/>
vienc den degen wert erkant.<br/>
dâ wurden unverdrozzen<br/>
die poinder sô geslozzen,<br/>
dês möhte swenden sich der walt.<br/>
manec tjoste ungezalt<br/>
rêrten trunzûne.<br/>
die werden Bertûne<br/>
wârn ouch manlîch ze wer<br/>
gein der herzoginne her.<br/>
Artûs nâchhuote<br/>
muose strîtes sîn ze muote.<br/>
man hardierte si den tac<br/>
unz dar diu fluot des hers lac.<br/>
och solte mîn hêr Gâwân<br/>
der herzogîn gekündet hân<br/>
daz ein sîn helfære<br/>
in ir lande wære:<br/>
sô wære des strîtes niht geschehn.<br/>
done wolters ir noch niemen jehn<br/>
E siz selbe sehen mohte.<br/>
er warp als ez im tohte,<br/>
unde schuof ouch sîne reise<br/>
gein Artûse dem Berteneise<br/>
mit tiuren gezelten.<br/>
nieman dâ moht enkelten,<br/>
ob er im was unrekant:<br/>
des milten Gâwânes hant<br/>
begunde in sô mit willen gebn<br/>
als er niht langer wolde lebn.<br/>
sarjande, rîter, frouwen,<br/>
muosn enpfâhn und schouwen<br/>
sîne gâbe sô grœzlîche,<br/>
daz si sprâchen al gelîche,<br/>
in wær diu wâre hilfe komn.<br/>
dô wart ouch freude an in vernomn.<br/>
dô hiez gewinn der degen wert<br/>
starke soumær, schœniu frouwen pfert,<br/>
und harnasch al der rîterschaft.<br/>
sarjande zîser grôze kraft<br/>
aldâ bereit wâren.<br/>
dô kunder sus gebâren:<br/>
dô nam mîn hêr Gâwân<br/>
vier werde rîter sunder dan,<br/>
daz einer kamerære<br/>
und der ander schenke wære,<br/>
und der dritte truhsæze,<br/>
und daz der vierde niht vergæze,<br/>
ern wære marschalc. sus warp er:<br/>
dise viere leisten sîne ger.<br/>
Nu lât Artûsen stille ligen.<br/>
Gâwâns grüezen wart verswigen<br/>
in den tac: unsanfte erz meit.<br/>
des morgens fruo mit krache reit<br/>
gein Jôflanze Artûses her.<br/>
sîn nâchhuot schuof er ze wer:<br/>
dô die niht strîtes funden dâ,<br/>
si kêrten nâch im ûf die slâ.<br/>
dô nam mîn hêr Gâwân<br/>
sîn ambetliute sunder dan.<br/>
niht langr er wolde bîten,<br/>
er hiez den marschalc rîten<br/>
ze Jôflanze ûf den plân.<br/>
«sunderleger wil ich hân.<br/>
du sihst daz grôze her dâ ligen:<br/>
ez ist et nu alsô gedigen,<br/>
ir hêrren muoz i'u nennen,<br/>
daz ir den müget erkennen.<br/>
ez ist mîn œheim Artûs,<br/>
in des hove und in des hûs<br/>
ich von kinde bin erzogn.<br/>
nu schaffet mir für unbetrogn<br/>
mîn reise alsô mit koste dar,<br/>
daz mans für rîchheit neme war,<br/>
und lât hie ûffe unvernomn<br/>
daz Artûs her durch mich sî komn.»<br/>
si leisten swaz er in gebôt.<br/>
des wart Plippalinôt<br/>
dar nâch unmüezic schiere.<br/>
kocken, ussiere,<br/>
Seytiez und snecken,<br/>
mit rotte der quecken<br/>
beidiu zorse und ze fuoz<br/>
mit dem marschalc über muoz<br/>
sarjande, garzûne.<br/>
hin nâch dem Bertûne<br/>
si kêrten her unde dâ<br/>
mit Gâwâns marschalc ûf die slâ.<br/>
si fuorten ouch, des sît gewis,<br/>
ein gezelt daz Iblis<br/>
Clinschore durch minne sande,<br/>
dâ von man êrste erkande<br/>
ir zweier tougen über lût:<br/>
si wâren bêde ein ander trût.<br/>
dem gezelt was koste niht vermiten:<br/>
mit schær nie bezzerz wart gesniten,<br/>
wan einz daz Isenhartes was.<br/>
bî Artûs sunder ûf ein gras<br/>
wart daz gezelt ûf geslagen.<br/>
manec zelt, hôrt ich sagen,<br/>
sluoc man drumbe an wîten rinc:<br/>
daz dûhten rîlîchiu dinc.<br/>
vor Artûse wart vernomn,<br/>
Gâwâns marschalc wære komn:<br/>
der herberget ûf den plân;<br/>
unt daz der werde Gâwân<br/>
solt ouch komen bî dem tage.<br/>
daz wart ein gemeiniu sage<br/>
von al der mässenîe.<br/>
Gâwân der valsches vrîe<br/>
Von hûs sich rottierte:<br/>
sîne reise er alsus zierte,<br/>
dâ von möhte i'u wunder sagn.<br/>
manec soumær muose tragn<br/>
kappeln unde kamergewant.<br/>
manec soum mit harnasche erkant<br/>
giengen ouch dar unden,<br/>
helm oben drûf gebunden<br/>
bî manegem schilde wol getân.<br/>
manec schœne kastelân<br/>
man bî den soumen ziehen sach.<br/>
rîtr und frouwen hinden nâch<br/>
riten an ein ander vaste.<br/>
daz gezoc wol eine raste<br/>
an der lenge was gemezzen.<br/>
done wart dâ niht vergezzen,<br/>
Gâwân ein rîter wol gevar<br/>
immer schuof zeiner frouwen clâr.<br/>
daz wâren kranke sinne,<br/>
op die sprâchen iht von minne.<br/>
der turkoite Flôrant<br/>
zeime gesellen wart erkant<br/>
Sangîven von Norwæge.<br/>
Lyschoys der gar untræge<br/>
reit bî der süezen Cundrîê.<br/>
sîn swester Itonjê<br/>
bî Gâwân solde rîten.<br/>
an den selben zîten<br/>
Arnîve unt diu herzogîn<br/>
och gesellen wolden sîn.<br/>
Nu, diz was et alsus komn:<br/>
Gâwâns rinc was genomn<br/>
durch Artûs her, aldâ der lac.<br/>
waz man schouwens dâ gepflac!<br/>
ê diz volc durch si gerite,<br/>
Gâwân durch hoflîchen site<br/>
und ouch durch werdeclîchiu dinc<br/>
hiez an Artûses rinc<br/>
die êrsten frouwen halden.<br/>
sîn marschalc muose walden<br/>
daz einiu nâhe zuo der reit.<br/>
der andern keiniu dâ vermeit,<br/>
sine habten sus alumbe,<br/>
hie diu wîse, dort diu tumbe;<br/>
bi ieslîchr ein rîter, der ir pflac<br/>
unt der sich diens dar bewac.<br/>
Artûs rinc den wîten<br/>
man sach an allen sîten<br/>
mit frouwen umbevangen.<br/>
dô wart alrêrst enpfangen<br/>
Gâwân der sælden rîche,<br/>
ich wæn des, minneclîche.<br/>
Arnîve, ir tohter unde ir kint<br/>
mit Gâwâne erbeizet sint,<br/>
und von Lôgroys diu herzogîn,<br/>
und der herzoge von Gôwerzîn,<br/>
und der turkoite Flôrant.<br/>
gein disen liuten wert erkant<br/>
Artûs ûz dem poulûn gienc,<br/>
der si dâ friwentlîche enpfienc.<br/>
Als tet diu künegin sîn wîp.<br/>
diu enpfienc Gâwânes lîp<br/>
und ander sîne geselleschaft<br/>
mit getriulîcher liebe kraft.<br/>
dâ wart manec kus getân<br/>
von maneger frouwen wol getân.<br/>
Artûs sprach zem neven sîn<br/>
«wer sint die gesellen dîn?»<br/>
Gâwân sprach «mîne frouwen<br/>
sol ich si küssen schouwen.<br/>
daz wære unsanfte bewart:<br/>
si sint wol bêde von der art.»<br/>
der turkoite Flôrant<br/>
wart dâ geküsset al zehant,<br/>
unt der herzoge von Gôwerzîn,<br/>
von Ginovêrn der künegîn.<br/>
si giengen wider inz gezelt.<br/>
mangen dûhte daz daz wîte velt<br/>
vollez frouwen wære.<br/>
dô warp niht sô der swære<br/>
Artûs spranc ûf ein kastelân.<br/>
al dise frouwen wol getân<br/>
und al die rîter neben in,<br/>
er reit den rinc alumbe hin.<br/>
mit zühten Artûses munt<br/>
si enpfienc an der selben stunt.<br/>
daz was Gâwâns wille,<br/>
daz si alle habten stille,<br/>
unz daz er mit in dannen rite:<br/>
daz was ein höfschlîcher site.<br/>
Artûs erbeizte und gienc dar în.<br/>
er saz zuo dem neven sîn:<br/>
den bestuont er sus mit mæren,<br/>
wer die fünf frouwen wæren.<br/>
dô huop mîn hêr Gâwân<br/>
an der eldesten zem êrsten an.<br/>
sus sprach er zuo dem Bertûn<br/>
«erkant ir Utepandragûn,<br/>
so ist diz Arnîve sîn wîp:<br/>
von den zwein kom iwer lîp.<br/>
sô ist diz diu muoter mîn,<br/>
von Norwæge de künegîn.<br/>
dise zwuo mîn swester sint,<br/>
nu seht wie flætigiu kint.»
</p>
<p>
ein ander küssen dâ geschach.<br/>
freude unde jâmer sach<br/>
al die daz sehen wolten:<br/>
von der liebe si daz dolten.<br/>
beidiu lachen unde weinen<br/>
kunde ir munt vil wol bescheinen:<br/>
von grôzer liebe daz geschach.<br/>
Artûs ze Gâwâne sprach<br/>
«neve, ich pin des mærs noch vrî,<br/>
wer diu clâre fünfte frouwe sî.»
</p>
<p>
dô sprach Gâwân der kurtoys<br/>
«ez ist de herzogîn von Lôgroys:<br/>
in der genâden bin ich hie.<br/>
mirst gesagt, ir habt gesuochet sie:<br/>
swaz ir des habt genozzen,<br/>
daz zeiget unverdrozzen.<br/>
Ir möht zeinr witwen wol tuon.»<br/>
Artûs sprach «dîner muomen suon<br/>
Gaherjêten si dort hât,<br/>
unt Gâreln der rîters tât<br/>
in manegem poynder worhte.<br/>
mir wart der unrevorhte<br/>
an mîner sîten genomn.<br/>
ein unser poynder was sô komn<br/>
mit hurte unz an ir barbigân.<br/>
hurtâ wiez dâ wart getân<br/>
von dem werden Meljanz von Lîz!<br/>
undr eine baniere wîz<br/>
ist er hin ûf gevangen.<br/>
diu banier hât enpfangen<br/>
von zoble ein swarze strâle<br/>
mit herzen bluotes mâle<br/>
nâch mannes kumber gevar.<br/>
Lirivoyn rief al diu schar,<br/>
die under der durch strîten riten:<br/>
die hânt den prîs hin ûf erstriten.<br/>
mirst ouch mîn neve Jofreit<br/>
hin ûf gevangen: deist mir leit.<br/>
diu nâchhuot was gestern mîn:<br/>
dâ von gedêch mir dirre pîn.»
</p>
<p>
der künec sîns schaden vil verjach:<br/>
diu herzogîn mit zühten sprach<br/>
«hêrre, ich sage iuchs lasters buoz.<br/>
irn het mîn decheinen gruoz:<br/>
ir mugt mir schaden hân getân,<br/>
den ich doch ungedienet hân.<br/>
Sît ir mich gesuochet hât,<br/>
nu lêre iuch got ergetzens rât.<br/>
in des helfe ir sît geritn,<br/>
op der hât mit mir gestritn,<br/>
dâ wart ich âne wer bekant<br/>
unt zer blôzen sîten an gerant.<br/>
op der noch strîtes gein mir gert,<br/>
der wirt wol gendet âne swert.»
</p>
<p>
zArtûse sprach dô Gâwân<br/>
«waz rât irs, ob wir disen plân<br/>
baz mit rîtern überlegn,<br/>
sît wirz wol getuon megn?<br/>
ich erwirb wol an der herzogîn<br/>
daz die iwern ledec sulen sîn<br/>
und daz ir rîterschaft dâ her<br/>
kumt mit manegem niwen sper.»<br/>
«des volge ich,» sprach Artûs.<br/>
diu herzogîn dô hin zir hûs<br/>
sande nâch den werden.<br/>
ich wæne ûf der erden<br/>
nie schœner samnunge wart.<br/>
gein herbergen sîner vart<br/>
Gâwân urloubes gerte,<br/>
des in der künec gewerte.<br/>
die man mit im komen sach,<br/>
fuoren dan mit im an ir gemach.<br/>
sîn herberge rîche<br/>
stuont sô rîterlîche<br/>
daz si was kostebære<br/>
unt der armüete lære.<br/>
In sîne herberge reit<br/>
maneger dem von herzen leit<br/>
was sîn langez ûz wesn.<br/>
nu was ouch Keye genesn<br/>
bî dem Plimizœl der tjoste:<br/>
der prüevete Gâwâns koste,<br/>
er sprach «mîns hêrren swâger Lôt,<br/>
von dem was uns dehein nôt<br/>
ebenhiuz noch sunderringes.»<br/>
dô dâhter noch des dinges,<br/>
wand in Gâwân dort niht rach,<br/>
dâ im sîn zeswer arm zebrach.<br/>
«got mit den liuten wunder tuot.<br/>
wer gap Gâwân die frouwen luot?»<br/>
sus sprach Keye in sîme schimpf.<br/>
daz was gein friunde ein swach gelimpf.<br/>
der getriwe ist friundes êren vrô:<br/>
der ungetriwe wâfenô<br/>
rüefet, swenne ein liep geschiht<br/>
sînem friunde und er daz siht.<br/>
Gâwân pflac sælde und êre:<br/>
gert iemen fürbaz mêre,<br/>
war wil er mit gedanken?<br/>
sô sint die muotes kranken<br/>
gîtes unde hazzes vol.<br/>
sô tuot dem ellenthaften wol,<br/>
swâ sînes friundes prîs gestêt,<br/>
daz schande flühtec von im gêt.<br/>
Gâwân âne valschen haz<br/>
manlîcher triwen nie vergaz:<br/>
Kein unbilde dran geschach,<br/>
swâ man in bî sælden sach.
</p>
<p>
wie der von Norwæge<br/>
sînes volkes pflæge,<br/>
der rîter unt der frouwen?<br/>
dâ mohten rîchheit schouwen<br/>
Artûs unt sîn gesinde<br/>
von des werden Lôtes kinde.<br/>
si sulen ouch slâfen, dô man gaz:<br/>
ir ruowens hân ich selten haz.
</p>
<p>
smorgens kom vor tage geritn<br/>
volc mit werlîchen sitn,<br/>
der herzoginne rîter gar.<br/>
man nam ir zimierde war<br/>
al bî des mânen schîne,<br/>
dâ Artûs und die sîne<br/>
lâgen: durch die zogten sie,<br/>
unz anderhalp dâ Gâwân hie<br/>
lac mit wîtem ringe.<br/>
swer solhe helfe ertwinge<br/>
mit sîner ellenthaften hant,<br/>
den mac man hân für prîs erkant.<br/>
Gâwân sînen marschalc bat<br/>
in zeigen herberge stat.<br/>
als der herzoginne marschalc riet,<br/>
von Lôgroys diu werde diet<br/>
mangen rinc wol sunder zierten.<br/>
ê si geloschierten,<br/>
ez was wol mitter morgen.<br/>
hie næht ez niwen sorgen.<br/>
Artûs der prîss erkande<br/>
sîne boten sande<br/>
ze Rosche Sabîns in die stat:<br/>
den künec Gramoflanz er bat,<br/>
«sît daz unwendec nu sol sîn,<br/>
daz er gein dem neven mîn<br/>
sînen kampf niht wil verbern,<br/>
des sol in mîn neve wern.<br/>
bit in gein uns schiere komn,<br/>
sît sîn gewalt ist sus vernomn<br/>
daz erz niht vermîden wil.<br/>
es wære eim andern man ze vil.»
</p>
<p>
Artûss boten fuoren dan.<br/>
dô nam mîn hêr Gâwân<br/>
Lischoysen unt Flôranden:<br/>
die von manegen landen,<br/>
minnen soldiere,<br/>
bat er im zeigen schiere,<br/>
die der herzogîn ûf hôhen solt<br/>
wârn sô dienstlîchen holt.<br/>
er reit zin unde enpfienc se sô<br/>
daz se al gelîche sprâchen dô<br/>
daz der werde Gâwân<br/>
wære ein manlîch höfsch man.
</p>
<p>
dâ mite kêrter von in wider.<br/>
sus warber tougenlîche sider.<br/>
in sîne kameren er gienc,<br/>
mit harnasche er übervienc<br/>
den lîp zen selben stunden,<br/>
durch daz, op sîne wunden<br/>
sô geheilet wæren<br/>
daz die mâsen in niht swæren.<br/>
Er wolte baneken den lîp,<br/>
sît sô manec man unde wîp<br/>
sînen kampf solden sehn,<br/>
dâ die wîsen rîter möhten spehn<br/>
op sîn unverzagtiu hant<br/>
des tages gein prîse wurde erkant.<br/>
einen knappen het er des gebetn<br/>
daz er im bræhte Gringuljetn.<br/>
daz begunder leischieren:<br/>
er wolde sich môvieren,<br/>
daz er untz ors wærn bereit.<br/>
mir wart sîn reise nie sô leit:<br/>
al ein reit mîn hêr Gâwân<br/>
von dem her verre ûf den plân.
</p>
<p>
gelücke müezes walden!<br/>
er sah ein rîter halden<br/>
bî dem wazzer Sabîns,<br/>
den wir wol möhten heizen flins<br/>
der manlîchen krefte.<br/>
er schûr der rîterschefte,<br/>
sîn herze valsch nie underswanc.<br/>
er was des lîbes wol sô kranc,<br/>
swaz man heizet unprîs,<br/>
daz entruoger nie decheinen wîs<br/>
halbes vingers lanc noch spanne.<br/>
von dem selben werden manne<br/>
mugt ir wol ê hân vernomn:<br/>
an den rehten stam diz mære ist komn.<br/>
<h2>Buch XIV</h2>
</p>
<p>
ich solt ouch sandern angest hân:<br/>
daz wil ich ûz den sorgen lân.<br/>
der was in strîte eins mannes her.<br/>
ûz heidenschaft verr über mer<br/>
was brâht diu zimierde sîn.<br/>
noch rœter denn ein rubbîn<br/>
was sîn kursît unt sîns orses kleit.<br/>
der helt nâch âventiure reit:<br/>
sîn schilt was gar durchstochen.<br/>
er hêt ouch gebrochen<br/>
von dem boum, des Gramoflanz<br/>
huote, ein sô liehten kranz<br/>
daz Gâwânz rîs erkande.<br/>
dô vorht er die schande,<br/>
op sîn der künec dâ het erbitn:<br/>
wær der durch strît gein im geritn,<br/>
sô müese ouch strîten dâ geschehn,<br/>
und solt ez nimmer frouwe ersehn.
</p>
<p>
von Munsalvæsche wâren sie,<br/>
beidiu ors, diu alsus hie<br/>
liezen nâher strîchen<br/>
ûfen poynder hurteclîchen:<br/>
mit sporn si wurden des ermant.<br/>
al grüene klê, niht stoubec sant,<br/>
stuont touwec dâ diu tjost geschach.<br/>
mich müet ir beider ungemach.<br/>
Si tâtn ir poynder rehte:<br/>
ûz der tjoste geslehte<br/>
wârn si bêde samt erborn.<br/>
wênc gewunnen, vil verlorn<br/>
hât swer behaldet dâ den prîs:<br/>
der klagtz doch immer, ist er wîs.<br/>
gein ein ander stuont ir triwe,<br/>
der enweder alt noch niwe<br/>
dürkel scharten nie enpfienc.<br/>
nu hœret wie diu tjost ergienc.
</p>
<p>
hurteclîche, unt doch alsô,<br/>
si möhtens bêde sîn unvrô.<br/>
erkantiu sippe unt hôch geselleschaft<br/>
was dâ mit hazlîcher kraft<br/>
durch scharpfen strît zein ander komen.<br/>
von swem der prîs dâ wirt genomen,<br/>
des freude ist drumbe sorgen pfant.<br/>
die tjoste brâhte iewedriu hant,<br/>
daz die mâge unt die gesellen<br/>
ein ander muosen vellen<br/>
mit orse mit alle nider.<br/>
alsus wurben si dô sider.<br/>
ez wart aldâ verzwicket,<br/>
mit swerten verbicket.<br/>
schildes schirben und daz grüene gras<br/>
ein glîchiu temperîe was,<br/>
sît si begunden strîten.<br/>
si muosen scheidens bîten<br/>
alze lange: si begundens fruo.<br/>
dane greif et niemen scheidens zuo.<br/>
Dane was dennoch nieman wan sie.<br/>
welt ir nu hœren fürbaz wie<br/>
an den selben stunden<br/>
Artûss boten funden<br/>
den künec Gramoflanz mit her?<br/>
ûf einem plâne bî dem mer.<br/>
einhalp vlôz der Sabbîns<br/>
und anderhalp der Poynzaclîns:<br/>
diu zwei wazzer seuten dâ.<br/>
der plân was vester anderswâ:<br/>
Rosche Sabbîns dort<br/>
diu houbetstat den vierden ort<br/>
begreif mit mûren und mit grabn<br/>
und mit manegem turne hôhe erhabn.<br/>
des hers loschieren was getân<br/>
wol mîle lanc ûf den plân,<br/>
und och wol halber mîle breit.<br/>
Artûs boten widerreit<br/>
manc rîter in gar unbekant,<br/>
turkople, manec sarjant<br/>
zîser unt mit lanzen.<br/>
dar nâch begunde swanzen<br/>
under manger banier<br/>
manec grôziu rotte schier.
</p>
<p>
von pusînen was dâ krach.<br/>
daz her man gar sich regen sach:<br/>
si wolden an den zîten<br/>
gein Jôflanze rîten.<br/>
von frouwen zoumen klingâ klinc.<br/>
des künec Gramoflanzes rinc<br/>
Was mit frouwen umbehalden.<br/>
kan ich nu mære walden,<br/>
ich sage iu wer durch in dâ was<br/>
geherberget ûffez gras<br/>
an sîne samenunge komn.<br/>
habt ir des ê niht vernomn,<br/>
sô lât michz iu machen kunt.<br/>
ûz der wazzervesten stat von Punt<br/>
brâht im der werde œheim sîn,<br/>
der künec Brandelidelîn,<br/>
sehs hundert clâre frouwen,<br/>
der ieslîchiu moht schouwen<br/>
gewâpent dâ ir âmîs<br/>
durch rîterschaft unt durch prîs.<br/>
die werden Punturteise<br/>
wârn wol an dirre reise.
</p>
<p>
dâ was, welt ir glouben miers,<br/>
der clâre Bernout de Riviers:<br/>
des rîcher vater Nârant<br/>
het im lâzen Uckerlant.<br/>
der brâhte in kocken ûf dem mer<br/>
ein alsô clârez frouwen her,<br/>
den man dâ liehter varwe jach<br/>
und anders niht dâ von in sprach.<br/>
der wâren zwei hundert<br/>
ze magden ûz gesundert:<br/>
zwei hundert heten dâ ir man.<br/>
ob ichz geprüevet rehte hân,<br/>
Bernout fîz cons Nârant,<br/>
fünf hundert rîter wert erkant<br/>
mit im dâ komen wâren,<br/>
die vînde kunden vâren.
</p>
<p>
Sus wolte der künec Gramoflanz<br/>
mit kampfe rechen sînen kranz,<br/>
daz ez vil liute sæhe,<br/>
wem man dâ prîses jæhe.<br/>
die fürsten ûz sîm rîche<br/>
mit rîtern werlîche<br/>
wârn dâ und ouch mit frouwen schar.<br/>
man sach dâ liute wol gevar.
</p>
<p>
Artûss poten kômen hie:<br/>
die fundenn künec, nu hœret wie.<br/>
palmâts ein dicke matraz<br/>
lac underm künege aldâ er saz,<br/>
dar ûf gestept ein pfelle breit.<br/>
juncfrouwen clâr und gemeit<br/>
schuohten îsrîn kolzen<br/>
an den künec stolzen.<br/>
ein pfelle gap kostlîchen prîs,<br/>
geworht in Ecidemonîs,<br/>
beidiu breit unde lanc,<br/>
hôhe ob im durch schate swanc,<br/>
an zwelf schefte genomn.<br/>
Artûs boten wâren komn:<br/>
gein dem der hôchverte hort<br/>
truoc si sprâchen disiu wort.<br/>
«hêrre, uns hât dâ her gesant<br/>
Artûs, der dâ für erkant<br/>
was daz er prîs etswenne truoc.<br/>
er het ouch werdekeit genuoc:<br/>
Die welt ir im verkrenken.<br/>
wie megt ir des erdenken,<br/>
daz ir gein sîner swester suon<br/>
solch ungenâde wellet tuon?<br/>
het iu der werde Gâwân<br/>
grœzer herzeleit getân,<br/>
er möht der tavelrunder<br/>
doch geniezen sunder,<br/>
wand in geselleschefte wernt<br/>
al die drüber pflihte gernt.»
</p>
<p>
der künec sprach «den gelobten strît<br/>
mîn unverzagtiu hant sô gît<br/>
daz ich Gâwân bî disem tage<br/>
gein prîse oder in laster jage.<br/>
ich hân mit wârheit vernomn,<br/>
Artûs sî mit storje komn,<br/>
unt des wîp diu künegîn.<br/>
diu sol willekomen sîn.<br/>
op diu arge herzoginne<br/>
im gein mir ræt unminne,<br/>
ir kint, daz sult ir understên.<br/>
dane mac niht anders an ergên,<br/>
wan daz ich den kampf leisten wil.<br/>
ich hân rîter wol sô vil<br/>
daz ich gewalt entsitze niht.<br/>
swaz mir von einer hant geschiht,<br/>
die nôt wil ich lîden.<br/>
solt ich nu vermîden<br/>
des ich mich vermezzen hân,<br/>
sô wolt ich dienst nâch minnen lân.<br/>
In der genâde ich hân ergebn<br/>
al mîn freude und mîn lebn,<br/>
got weiz wol daz er ir genôz;<br/>
wande mich des ie verdrôz,<br/>
strîtes gein einem man;<br/>
wan daz der werde Gâwân<br/>
den lîp hât gurboret sô,<br/>
kampfes bin ich gein im vrô.<br/>
sus nidert sich mîn manheit:<br/>
sô swachen strît ich nie gestreit.<br/>
ich hân gestriten, giht man mir<br/>
(ob ir gebiet, des vrâget ir),<br/>
gein liuten, die des mîner hant<br/>
jâhn, si wær für prîs erkant.<br/>
ine bestuont nie einen lîp.<br/>
ez ensulen ouch loben niht diu wîp,<br/>
ob ich den sige hiute erhol.<br/>
mir tuot ime herzen wol,<br/>
mirst gesagt si sî ûz banden lân,<br/>
durch die der kampf nu wirt getân.<br/>
Artûs derrkante verre,<br/>
sô manec vremdiu terre<br/>
zuo sîme gebote ist vernomn:<br/>
sist lîhte her mit im komn,<br/>
durch die ich freude unde nôt<br/>
in ir gebot unz an den tôt<br/>
sol dienstlîchen bringen.<br/>
wâ möht mir baz gelingen,<br/>
op mir diu sælde sol geschehn<br/>
daz si mîn dienst ruochet sehn?»<br/>
Bêne unders küneges armen saz:<br/>
diu liez den kampf gar âne haz.<br/>
si het des künges manheit<br/>
sô vil gesehen dâ er streit,<br/>
daz siz wolt ûzen sorgen lân.<br/>
wiste ab si daz Gâwân<br/>
ir frouwen bruoder wære<br/>
unt daz disiu strengen mære<br/>
ûf ir hêrren wærn gezogn,<br/>
si wære an freuden dâ betrogn.
</p>
<p>
si brâht dem künege ein vingerlîn<br/>
daz Itonjê diu junge künegîn<br/>
hete durch minne im gesant,<br/>
daz ir bruoder wert erkant<br/>
holte über den Sabbîns.<br/>
Bêne ûf dem Poynzaclîns<br/>
kom in eime seytiez.<br/>
disiu mære si niht liez,<br/>
«von Schastel marveile gevarn<br/>
ist mîn frowe mit frouwen scharn.»<br/>
si mant in triwe unt êre<br/>
von ir frouwen mêre<br/>
denne ie kint manne enbôt,<br/>
und daz er dæhte an ir nôt,<br/>
sît si für alle gewinne<br/>
dienst büte nâch sîner minne.<br/>
daz machte den künec hôchgemuot.<br/>
unreht er Gâwân doch tuot.<br/>
solt i'nkelten sus der swester mîn,<br/>
ich wolte ê âne swester sîn.<br/>
Man truog im zimierde dar<br/>
von tiwerre koste alsô gevar,<br/>
swen diu minne ie des betwanc<br/>
daz er nâch wîbe lône ranc,<br/>
ez wær Gahmuret od Gâlôes<br/>
ode der künec Kyllicrates,<br/>
der decheiner dorfte sînen lîp<br/>
nie baz gezieren durch diu wîp.<br/>
von Ipopotiticôn<br/>
oder ûz der wîten Acratôn<br/>
oder von Kalomidente<br/>
oder von Agatyrsjente<br/>
wart nie bezzer pfelle brâht<br/>
dan dâ zer zimier wart erdâht.<br/>
dô kuster daz vingerlîn<br/>
daz Itonje diu junge künegîn<br/>
im durch minne sande.<br/>
ir triwe er sô bekande,<br/>
swâ im kumbers wære bevilt,<br/>
dâ was ir minne für ein schilt.
</p>
<p>
der künec was gewâpent nuo.<br/>
zwelf juncfrouwen griffen zuo<br/>
ûf schœnen runzîden:<br/>
diene solden daz niht mîden,<br/>
diu clâre geselleschaft,<br/>
ieslîchiu het an einen schaft<br/>
den tiwern pfelle genomn,<br/>
dar unde der künec wolde komn:<br/>
den fuorten si durch schate dan<br/>
ob dem strîtgernden man.<br/>
Niht ze kranc zwei fröwelîn<br/>
(diu truogn et dâ den besten schîn)<br/>
unders künges starken armen riten.<br/>
done wart niht langer dâ gebiten,<br/>
Artûs poten fuoren dan<br/>
und kômen dar dâ Gâwân<br/>
ûf ir widerreise streit.<br/>
dô wart den kinden nie sô leit:<br/>
si schrîten lûte umb sîne nôt,<br/>
wande in ir triwe daz gebôt.
</p>
<p>
ez was vil nâch alsô komn<br/>
daz den sig hete aldâ genomn<br/>
Gâwânes kampfgenôz.<br/>
des kraft was über in sô grôz,<br/>
daz Gâwân der werde degen<br/>
des siges hete nâch verpflegen;<br/>
wan daz in klagende nanten<br/>
kint diu in bekanten.
</p>
<p>
der ê des was sîns strîtes wer,<br/>
verbar dô gein im strîtes ger.<br/>
verre ûz der hant er warf daz swert:<br/>
«unsælec unde unwert<br/>
bin ich,» sprach der weinde gast.<br/>
«aller sælden mir gebrast,<br/>
daz mîner gunêrten hant<br/>
dirre strît ie wart bekant.<br/>
des was mit unfuoge ir ze vil.<br/>
schuldec ich mich geben wil.<br/>
hie trat mîn ungelücke für<br/>
unt schiet mich von der sælden kür.<br/>
Sus sint diu alten wâpen mîn<br/>
ê dicke und aber worden schîn.<br/>
daz ich gein dem werden Gâwân<br/>
alhie mîn strîten hân getân!<br/>
ich hân mich selben überstriten<br/>
und ungelückes hie erbiten.<br/>
do des strîtes wart begunnen,<br/>
dô was mir sælde entrunnen.»
</p>
<p>
Gâwân die klage hôrt unde sach:<br/>
zuo sîme kampfgenôze er sprach<br/>
«ôwî hêrre, wer sît ir?<br/>
ir sprecht genædeclîch gein mir.<br/>
wan wære diu rede ê geschehn,<br/>
die wîle ich krefte mohte jehn!<br/>
sone wære ich niht von prîse komn.<br/>
ir habt den prîs alhie genomn.<br/>
ich hete iur gerne künde,<br/>
wâ ich her nâch fünde<br/>
mînen prîs, ob ich den suochte.<br/>
die wîle es mîn sælde ruochte,<br/>
so gestreit ich ie wol einer hant.»<br/>
«neve, ich tuon mich dir bekant<br/>
dienstlîch nu unt elliu mâl.<br/>
ich pinz dîn neve Parzivâl.»<br/>
Gâwân sprach «sô was ez reht:<br/>
hiest krumbiu tumpheit worden sleht.<br/>
hie hânt zwei herzen einvalt<br/>
mit hazze erzeiget ir gewalt.<br/>
dîn hant uns bêde überstreit:<br/>
nu lâ dirz durch uns bêde leit.<br/>
Du hâst dir selben an gesigt,<br/>
ob dîn herze triwen phligt.»
</p>
<p>
dô disiu rede was getân,<br/>
done moht ouch mîn hêr Gâwân<br/>
vor unkraft niht langer stên.<br/>
er begunde al swindelde gên,<br/>
wand imz houbt erschellet was:<br/>
er strûchte nider an dez gras.<br/>
Artûss junchêrrelîn<br/>
spranc einez underz houbet sîn:<br/>
dô bant im daz süeze kint<br/>
ab den helm, unt swanc den wint<br/>
mit eime huote pfæwîn wîz<br/>
under d'ougen. dirre kindes vlîz<br/>
lêrte Gâwânn niwe kraft.<br/>
ûz beiden hern geselleschaft<br/>
mit storje kômen hie unt dort,<br/>
ieweder her an sînen ort,<br/>
dâ ir zil wârn gestôzen<br/>
mit gespieglten ronen grôzen.
</p>
<p>
Gramoflanz die koste gap<br/>
durch sîns kampfes urhap.<br/>
der boume hundert wâren<br/>
mit liehten blicken clâren.<br/>
dane solte niemen zwischen komn.<br/>
si stuonden (sus hân ichz vernomn)<br/>
vierzec poynder von ein ander,<br/>
mit gevärweten blicken glander,<br/>
fünfzec iewedersît.<br/>
dâ zwischen solt ergên der strît:<br/>
Daz her solt ûzerhalben habn,<br/>
als ez schiede mûre od tiefe grabn.<br/>
des heten hantvride getân<br/>
Gramoflanz und Gâwân.
</p>
<p>
gegen dem ungelobten strîte<br/>
manec rotte kom bezîte<br/>
ûz beiden hern, die sæhen<br/>
wem si dâ prîses jæhen.<br/>
die nam ouch wunder wer dâ strite<br/>
mit alsô strîteclîchem site,<br/>
ode wem des strîts dâ wære gedâht.<br/>
neweder her hête brâht<br/>
sînen kempfen in den rinc:<br/>
ez dûhte se wunderlîchiu dinc.
</p>
<p>
dô dirre kampf was getân<br/>
ûf dem bluomvarwen plân,<br/>
dô kom der künec Gramoflanz:<br/>
der wolde ouch rechen sînen kranz.<br/>
der vriesch wol daz dâ was geschehn<br/>
ein kampf, daz nie wart gesehn<br/>
herter strît mit swerten.<br/>
die des ein ander werten,<br/>
si tâtenz âne schulde gar.<br/>
Gramoflanz ûz sîner schar<br/>
zuo den kampfmüeden reit,<br/>
herzenlîcher klagt ir arbeit.
</p>
<p>
Gâwân was ûf gesprungen:<br/>
dem wârn die lide erswungen.<br/>
hie stuonden dise zwêne.<br/>
nu was ouch frou Bêne<br/>
Mit dem künege in den rinc geriten,<br/>
aldâ der kampf was erliten.<br/>
diu sach Gâwânn kreftelôs<br/>
den si für al die werlt erkôs<br/>
zir hôhsten freuden krône.<br/>
nâch herzen jamers dône<br/>
si schrînde von dem pfärde spranc:<br/>
mit armen sin vast umbeswanc,<br/>
si sprach «verfluochet sî diu hant,<br/>
diu disen kumber hât erkant<br/>
gemacht an iwerm lîbe clâr,<br/>
bî allen mannen. daz ist wâr,<br/>
iwer varwe ein manlîch spiegel was.»<br/>
si satzt in nider ûffez gras:<br/>
ir weinens wênec wart verdagt.<br/>
dô streich im diu süeze magt<br/>
aben ougen bluot unde sweiz.<br/>
in harnasche was im heiz.
</p>
<p>
der künec Gramoflanz dô sprach<br/>
«Gâwân, mirst leit dîn ungemach,<br/>
ezn wær von mîner hant getân.<br/>
wiltu morgen wider ûf den plân<br/>
gein mir komn durch strîten,<br/>
des wil ich gerne bîten.<br/>
ich bestüende gerner nu ein wîp<br/>
dan dînen kreftelôsen lîp.<br/>
waz prîss möht ich an dir bejagn,<br/>
ine hôrt dich baz gein kreften sagn?<br/>
nu ruowe hînt: des wirt dir nôt,<br/>
wiltu fürstên den künec Lôt.»<br/>
Dô truoc der starke Parzivâl<br/>
ninder müede lit noch erblichen mâl.<br/>
er het an den stunden<br/>
sînen helm ab gebunden,<br/>
dâ in der werde künec sach,<br/>
zuo dem er zühteclîchen sprach<br/>
«hêr, swaz mîn neve Gâwân<br/>
gein iwern hulden hât getân,<br/>
des lât mich für in wesen pfant.<br/>
ich trage noch werlîche hant:<br/>
welt ir zürnen gein im kêrn,<br/>
daz sol ich iu mit swerten wern.»
</p>
<p>
der wirt ûz Rosche Sabbîns<br/>
sprach «hêrre, er gît mir morgen zins:<br/>
der stêt ze gelt für mînen kranz,<br/>
des sîn prîs wirt hôch unde ganz,<br/>
oder daz er jaget mich an die stat<br/>
aldâ ich trit ûf lasters pfat.<br/>
ir muget wol anders sîn ein helt:<br/>
dirre kampf ist iu doch niht erwelt.»
</p>
<p>
dô sprach Bênen süezer munt<br/>
zem künege «ir ungetriwer hunt!<br/>
iwer herze in sîner hende ligt,<br/>
dar iwer herze hazzes pfligt.<br/>
war habt ir iuch durch minne ergebn?<br/>
diu muoz doch sînre genâden lebn.<br/>
ir sagt iuch selben sigelôs.<br/>
diu minne ir reht an iu verlôs:<br/>
getruoget ir ie minne,<br/>
diu was mit valschem sinne.»<br/>
Dô des zornes vil geschach,<br/>
der künec Bênen sunder sprach.<br/>
er bat si «frouwe, zürne niht<br/>
daz der kamph von mir geschiht.<br/>
belîp hie bî dem hêrren dîn:<br/>
sage Itonjê der swester sîn,<br/>
ich sî für wâr ir dienstman<br/>
und ich welle ir dienen swaz ich kan.»
</p>
<p>
dô Bêne daz gehôrte<br/>
mit wærlîchem worte,<br/>
daz ir hêrre ir frouwen bruoder was,<br/>
der dâ solde strîten ûfme gras,<br/>
dô zugen jâmers ruoder<br/>
in ir herzen wol ein fuoder<br/>
der herzenlîchen riuwe:<br/>
wan si pflac herzen triuwe.<br/>
si sprach «vart hin, verfluochet man!<br/>
ir sît der triwe nie gewan.»
</p>
<p>
der künec reit dan, und al die sîn.<br/>
Artûss junchêrrelîn<br/>
viengen d'ors disen zwein:<br/>
an den orsen sunder kampf ouch schein.<br/>
Gâwân und Parzivâl<br/>
unt Bêne diu lieht gemâl<br/>
riten dannen gein ir her.<br/>
Parzivâl mit mannes wer<br/>
het den prîs behalden sô,<br/>
si wâren sîner künfte vrô.<br/>
die in dâ komen sâhen,<br/>
hôhes prîss sim alle jâhen.<br/>
Ich sage iu mêre, ob ich kan.<br/>
dô sprach von disem einem man<br/>
in bêden hern die wîsen,<br/>
daz si begunden prîsen<br/>
sîne rîterlîche tât,<br/>
der dâ den prîs genomen hât.<br/>
welt irs jehn, deist Parzivâl.<br/>
der was ouch sô lieht gemâl,<br/>
ezn wart nie rîter baz getân:<br/>
des jâhen wîb unde man,<br/>
dô in Gâwân brâhte,<br/>
der des hin zim gedâhte<br/>
daz er in hiez kleiden.<br/>
dô truoc man dar in beiden<br/>
von tiwerr koste glîch gewant.<br/>
über al diz mære wart erkant,<br/>
daz Parzivâl dâ wære komn,<br/>
von dem sô dicke was vernomn<br/>
daz er hôhen prîs bejagte.<br/>
für wâr daz manger sagte.
</p>
<p>
Gâwân sprach «wiltu schouwen<br/>
dîns künnes vier frouwen<br/>
und ander frouwen wol gevar,<br/>
sô gên ich gerne mit dir dar.»<br/>
dô sprach Gahmuretes kint<br/>
«op hie werde frouwen sint,<br/>
den soltu mich unmæren niht.<br/>
ein ieslîch [frouwe] mich ungerne siht,<br/>
diu bî dem Plimizœl gehôrt<br/>
hât von mir valschlîchiu wort.<br/>
Got müeze ir wîplîch êre sehn!<br/>
ich wil immer frouwen sælden jehn:<br/>
ich scham mich noch sô sêre,<br/>
ungern ich gein in kêre.»<br/>
«ez muoz doch sîn,» sprach Gâwân.<br/>
er fuorte Parzivâlen dan,<br/>
da in kusten vier künegîn.<br/>
die herzogin ez lêrte pîn,<br/>
daz si den küssen solde,<br/>
der ir gruozes dô niht wolde<br/>
dô si minne unde ir lant im bôt<br/>
(des kom si hie von scham in nôt),<br/>
dô er vor Lôgroys gestreit<br/>
unt si sô verre nâch im reit.<br/>
Parzivâl der clâre<br/>
wart des âne vâre<br/>
überparlieret,<br/>
daz wart gecondwieret<br/>
elliu scham ûz sîme herzen dô:<br/>
âne blûkeit wart er vrô.
</p>
<p>
Gâwân von rehten schulden<br/>
gebôt bî sînen hulden<br/>
froun Bênen, daz ir süezer munt<br/>
Itonjê des niht tæte kunt,<br/>
«daz mich der künec Gramoflanz<br/>
sus hazzet umbe sînen kranz,<br/>
unt daz wir morgn ein ander strît<br/>
sulen gebn ze rehter kampfes zît.<br/>
mîner swester soltu des niht sagn,<br/>
unt sult dîn weinen gar verdagn.»<br/>
Si sprach «ich mac wol weinen<br/>
und immer klage erscheinen:<br/>
wan sweder iwer dâ beligt,<br/>
nâch dem mîn frouwe jâmers pfligt,<br/>
diu ist ze bêder sît erslagn.<br/>
mîn frowen und mich muoz ich wol klagn.<br/>
waz hilft daz ir ir bruoder sît?<br/>
mit ir herzen welt ir vehten strît.»
</p>
<p>
daz her was gar gezoget în.<br/>
Gâwân unt den gesellen sîn<br/>
was ir ezzen al bereit.<br/>
mit der herzogîn gemeit<br/>
Parzivâl solt ezzen.<br/>
dane wart des niht vergezzen,<br/>
Gâwân dern befülhe in ir.<br/>
si sprach «welt ir bevelhen mir<br/>
den der frouwen spotten kan?<br/>
wie sol ich pflegen dises man?<br/>
doch diene ich im durch iwer gebot:<br/>
ich enruoche ob er daz nimt für spot.»<br/>
dô sprach Gahmuretes suon<br/>
«frouwe, ir welt gewalt mir tuon.<br/>
sô wîse erkenne ich mînen lîp:<br/>
der mîdet spottes elliu wîp.»<br/>
ob ez dâ was, man gap genuoc:<br/>
mit grôzer zuht manz für si truoc.<br/>
magt wîb und man mit freuden az.<br/>
Itonjê des doch niht vergaz,<br/>
sine warte an Bênen ougen<br/>
daz diu weinden tougen:<br/>
Dô wart ouch si nâch jâmer var,<br/>
ir süezer munt meit ezzen gar.<br/>
si dâhte «waz tuot Bêne hie?<br/>
ich hete iedoch gesendet sie<br/>
ze dem der dort mîn herze tregt,<br/>
daz mich hie gar unsanfte regt.<br/>
waz ist an mir gerochen?<br/>
hât der künc widersprochen<br/>
mîn dienst unt mîne minne?<br/>
sîn getriwe manlîch sinne<br/>
mugen hie niht mêr erwerben,<br/>
wan dar umbe muoz ersterben<br/>
mîn armer lîp den ich hie trage<br/>
nâch im mit herzenlîcher klage.»
</p>
<p>
dô man ezzens dâ verpflac,<br/>
dô wasez ouch über den mitten tac.<br/>
Artûs unt daz wîp sîn,<br/>
frou Gynovêr diu künegîn,<br/>
mit rîtern unt mit frouwen schar<br/>
riten dâ der wol gevar<br/>
saz bî werder frouwen diet.<br/>
Parzivâls antfanc dô geriet,<br/>
manege clâre frouwen<br/>
muos er sich küssen schouwen.<br/>
Artûs bôt im êre<br/>
unt dancte im des sêre,<br/>
daz sîn hôhiu werdekeit<br/>
wær sô lanc und ouch sô breit,<br/>
daz er den prîs für alle man<br/>
von rehten schulden solte hân.<br/>
Der Wâleis zArtûse sprach<br/>
«hêrre, do ich iuch jungest sach,<br/>
dô wart ûf d'êre mir gerant:<br/>
von prîse ich gap sô hôhiu pfant<br/>
daz ich von prîse nâch was komn.<br/>
nu hân ich, hêr, von iu vernomn,<br/>
ob ir mirz saget âne vâr,<br/>
daz prîs ein teil an mir hât wâr.<br/>
swie unsanfte ich daz lerne,<br/>
ich geloubtez iu doch gerne,<br/>
wold ez gelouben ander diet,<br/>
von den ich mich dô schamende schiet.»<br/>
die dâ sâzen jâhen sîner hant,<br/>
si het den prîs übr mangiu lant<br/>
mit sô hôhem prîse erworben<br/>
daz sîn prîs wær unverdorben.
</p>
<p>
der herzoginne rîter gar<br/>
ouch kômen dâ der wol gevar<br/>
Parzivâl bî Artûse saz.<br/>
der werde künec des niht vergaz,<br/>
er enpfienge se in des wirtes hûs.<br/>
der höfsche wîse Artûs,<br/>
swie wît wær Gâwâns gezelt,<br/>
er saz derfür ûfez velt:<br/>
si sâzen umb in an den rinc.<br/>
sich samenten unkundiu dinc.<br/>
wer dirre unt jener wære,<br/>
daz wurden wîtiu mære,<br/>
solt der kristen und der Sarrazîn<br/>
kuntlîche dâ genennet sîn.<br/>
Wer was Clinschores her?<br/>
wer wâren die sô wol ze wer<br/>
von Lôgroys vil dicke riten,<br/>
dâ si durch Orgelûsen striten?<br/>
wer wâren die brâht Artûs?<br/>
der ir aller lant unt ir hûs<br/>
kuntlîche solte nennen,<br/>
müelîch si wârn zerkennen.<br/>
die jâhen al gemeine,<br/>
daz Parzivâl al eine<br/>
vor ûz trüeg sô clâren lîp,<br/>
den gerne minnen möhten wîp;<br/>
unt swaz ze hôhem prîse züge,<br/>
daz in des werdekeit niht trüge.
</p>
<p>
ûf stuont Gahmuretes kint.<br/>
der sprach «alle die hie sint,<br/>
sitzen stille unt helfen mir<br/>
des ich gar unsanfte enbir.<br/>
mich schiet von tavelrunder<br/>
ein verholnbærez wunder:<br/>
die mir ê gâben geselleschaft,<br/>
helfen mir geselleclîcher kraft<br/>
noch drüber.» des er gerte<br/>
Artûs in schône werte.
</p>
<p>
einer andern bete er dô bat<br/>
(mit wênec liutn er sunder trat),<br/>
daz Gâwân gæbe im den strît<br/>
den er ze rehter kampfes zît<br/>
des morgens solde strîten.<br/>
«ich wil sîn gern dâ bîten,<br/>
Der dâ heizt rois Gramoflanz.<br/>
von sînem boume ich einen kranz<br/>
brach hiute morgen fruo,<br/>
daz er mir strîten fuorte zuo.<br/>
ich kom durch strîten in sîn lant,<br/>
niwan durch strît gein sîner hant.<br/>
neve, ich solt dîn wênec trûwen hie:<br/>
mirn geschach sô rehte leide nie:<br/>
ich wând ez der künec wære,<br/>
der mich strîtes niht verbære.<br/>
neve, noch lâz mich in bestên:<br/>
sol immer sîn unprîs ergên,<br/>
mîn hant im schaden füeget,<br/>
des in für wâr genüeget.<br/>
mir ist mîn reht hie wider gegebn:<br/>
ich mac geselleclîche lebn,<br/>
lieber neve, nu gein dir.<br/>
gedenke erkanter sippe an mir,<br/>
und lâz en kampf wesen mîn:<br/>
dâ tuon ich manlîch ellen schîn.»
</p>
<p>
dô sprach mîn hêr Gâwân<br/>
«mâge und bruoder ich hie hân<br/>
bîme künege von Bretâne vil:<br/>
iwer keinem ich gestaten wil<br/>
daz er für mich vehte.<br/>
ich getrûwe des mîm rehte,<br/>
süles gelücke walden,<br/>
ich müge'n prîs behalden.<br/>
got lôn dir daz du biutes strît:<br/>
es ist ab für mich noh niht zît.»<br/>
Artûs die bete hôrte:<br/>
daz gespræche er zestôrte,<br/>
mit in widr an den rinc er saz.<br/>
Gâwâns schenke niht vergaz,<br/>
dar entrüegen junchêrrelîn<br/>
mangen tiwern kopf guldîn<br/>
mit edelem gesteine.<br/>
der schenke gienc niht eine.<br/>
dô daz schenken geschach,<br/>
daz folc fuor gar an sîn gemach.
</p>
<p>
do begundz ouch nâhen der naht.<br/>
Parzivâl was sô bedâht,<br/>
al sîn harnasch er besach.<br/>
op dem iht riemen gebrach,<br/>
daz hiez er wol bereiten<br/>
unt wünneclîchen feiten,<br/>
unt ein niwen schilt gewinnen:<br/>
der sîn was ûze unt innen<br/>
zerhurtiert und ouch zerslagn:<br/>
man muose im einen starken tragn.<br/>
daz tâten sarjande,<br/>
die vil wênc er bekande:<br/>
etslîcher was ein Franzeys.<br/>
sîn ors daz der templeys<br/>
gein im zer tjoste brâhte,<br/>
ein knappe des gedâhte,<br/>
ez wart nie baz erstrichen sît.<br/>
dô was ez naht unt slâfes zît.<br/>
Parzivâl ouch slâfes pflac:<br/>
sîn harnasch gar vor im dâ lac.<br/>
Ouch rou den künec Gramoflanz<br/>
daz ein ander man für sînen kranz<br/>
des tages hete gevohten:<br/>
da getorsten noch enmohten<br/>
die sîn daz niht gescheiden.<br/>
er begundez sêre leiden<br/>
daz er sich versûmet hæte.<br/>
waz der helt dô tæte?<br/>
wand er ê prîs bejagte,<br/>
reht indes dô ez tagte<br/>
was sîn ors gewâpent und sîn lîp.<br/>
ob gæben rîchlôsiu wîp<br/>
sîner zimierde stiure?<br/>
si was sus als tiure.<br/>
er zierte'n lîp durch eine magt:<br/>
der was er diens unverzagt.<br/>
er reit ein ûf die warte.<br/>
den künec daz müete harte,<br/>
daz der werde Gâwân<br/>
niht schiere kom ûf den plân.
</p>
<p>
nu het ouch sich vil gar verholn<br/>
Parzivâl her ûz verstoln.<br/>
ûz einer banier er nam<br/>
ein starkez sper von Angram:<br/>
er het ouch al sîn harnasch an.<br/>
der helt reit al eine dan<br/>
gein den ronen spiegelîn,<br/>
aldâ der kampf solde sîn.<br/>
er sach den künec halden dort.<br/>
ê daz deweder ie wort<br/>
Zem andern gespræche,<br/>
man giht iewederr stæche<br/>
den andern durch des schildes rant,<br/>
daz die sprîzen von der hant<br/>
ûf durch den luft sich wunden.<br/>
mit der tjost si bêde kunden,<br/>
unt sus mit anderm strîte.<br/>
ûf des angers wîte<br/>
wart daz tou zerfüeret,<br/>
unt die helme gerüeret<br/>
mit scharpfen eken die wol sniten.<br/>
unverzagetlîch si bêde striten.
</p>
<p>
dâ wart der anger getret,<br/>
an maneger stat daz tou gewet.<br/>
des riwent mich die bluomen rôt,<br/>
unt mêr die helde die dâ nôt<br/>
dolten âne zageheit.<br/>
wem wær daz liep âne leit,<br/>
dem si niht hêten getân?<br/>
do bereite ouch sich hêr Gâwân<br/>
gein sînes kampfes sorgen.<br/>
ez was wol mitter morgen,<br/>
ê man vriesch daz mære<br/>
daz dâ vermisset wære<br/>
Parzivâls des küenen.<br/>
ob erz welle süenen?<br/>
dem gebârt er ungelîche:<br/>
er streit sô manlîche<br/>
mit dem der ouch strîtes pflac.<br/>
nu was ez hôch ûf den tac.<br/>
Gâwâne ein bischof messe sanc.<br/>
von storje wart dâ grôz gedranc:<br/>
ritter unde frouwen<br/>
man mohte zorse schouwen<br/>
an Artûses ringe,<br/>
ê daz man dâ gesinge.<br/>
der künec Artûs selbe stuont,<br/>
dâ die pfaffenz ambet tuont.<br/>
dô der benditz wart getân,<br/>
dô wâpent sich hêr Gâwân:<br/>
man sah ê tragen den stolzen<br/>
sîn îserîne kolzen<br/>
an wol geschicten beinen.<br/>
do begunden frouwen weinen.<br/>
daz her zogte ûz über al,<br/>
dâ si mit swerten hôrten schal<br/>
und fiwer ûz helmen swingen<br/>
unt slege mit kreften bringen.
</p>
<p>
der künec Gramoflanz pflac site,<br/>
im versmâhte sêre daz er strite<br/>
mit einem man: dô dûhte in nuo<br/>
daz hie sehse griffen strîtes zuo.<br/>
ez was doch Parzivâl al ein,<br/>
der gein im werlîche schein.<br/>
er het in underwîset<br/>
einer zuht die man noch prîset:<br/>
ern genam sît nimmer mêre<br/>
mit rede an sich die êre<br/>
daz er zwein mannen büte strît,<br/>
wan einers im ze vil dâ gît.<br/>
Daz her was komn ze bêder sît<br/>
ûf den grüenen anger wît<br/>
iewederhalp an sîniu zil.<br/>
si prüeveten diz nîtspil.<br/>
den küenen wîganden<br/>
diu ors wârn gestanden:<br/>
dô striten sus die werden<br/>
ze fuoz ûf der erden<br/>
einen herten strît scharpf erkant.<br/>
diu swert ûf hôhe ûz der hant<br/>
wurfen dicke die recken:<br/>
si wandelten die ecken.
</p>
<p>
sus enpfienc der künec Gramoflanz<br/>
sûren zins für sînen kranz.<br/>
sîner vriwendinne künne<br/>
leit ouch bî im swache wünne.<br/>
sus enkalt der werde Parzivâl<br/>
Itonjê der lieht gemâl,<br/>
der er geniezen solde,<br/>
ob reht ze rehte wolde.<br/>
nâch prîs die vil gevarnen<br/>
mit strîte muosen arnen,<br/>
einer streit für friundes nôt,<br/>
dem andern minne daz gebôt<br/>
daz er was minne undertân.<br/>
dô kom ouch mîn hêr Gâwân,<br/>
do ez vil nâch alsus was komn<br/>
daz den sig het aldâ genomn<br/>
der stolze küene Wâleis.<br/>
Brandelidelîn von Punturteis,<br/>
Unde Bernout de Riviers,<br/>
und Affinamus von Clitiers,<br/>
mit blôzen houpten dise drî<br/>
riten dem strîte nâher bî:<br/>
Artûs und Gâwân<br/>
riten anderhalp ûf den plân<br/>
zuo den kampfmüeden zwein.<br/>
die fünve wurden des enein,<br/>
si wolden scheiden disen strît.<br/>
scheidens dûhte rehtiu zît<br/>
Gramoflanzen, der sô sprach<br/>
daz er dem siges jach,<br/>
den man gein im dâ het ersehn.<br/>
des muose ouch mêre liute jehn.
</p>
<p>
dô sprach des künec Lôtes suon<br/>
«hêr künec, ich wil iu hiute tuon<br/>
als ir mir gestern tâtet,<br/>
dô ir mich ruowen bâtet.<br/>
nu ruowet hînt: des wirt iu nôt.<br/>
swer iu disen strît gebôt,<br/>
der het iu swache kraft erkant<br/>
gein mîner werlîchen hant.<br/>
ich bestüende iuch nu wol ein:<br/>
nu veht ab ir niwan mit zwein.<br/>
ich wilz morgen wâgen eine:<br/>
got ez ze rehte erscheine.»<br/>
der künec reit dannen zuo den sîn.<br/>
er tet ê fîanze schîn,<br/>
daz er smorgens gein Gâwân<br/>
durch strîten kœme ûf den plân.<br/>
Artûs ze Parzivâle sprach<br/>
«neve, sît dir sus geschach<br/>
daz du des kampfes bæte<br/>
und manlîche tæte<br/>
unt Gâwân dirz versagte,<br/>
daz dîn munt dô sêre klagete,<br/>
nu hâste den kamph idoch gestriten<br/>
gein im der sîn dâ het erbiten,<br/>
ez wære uns leit ode liep.<br/>
du sliche von uns als ein diep:<br/>
wir heten anders dîne hant<br/>
disses kampfes wol erwant.<br/>
nu darf Gâwân des zürnen niht,<br/>
swaz man dir drumbe prîses giht.»<br/>
Gâwân sprach «mir ist niht leit<br/>
mîns neven hôhiu werdekeit.<br/>
mirst dennoch morgen alze fruo,<br/>
sol ich kampfes grîfen zuo.<br/>
wolt michs der künec erlâzen,<br/>
des jæhe ich im gein mâzen.»<br/>
daz her reit în mit maneger schar.<br/>
man sach dâ frouwen wol gevar,<br/>
und manegen gezimierten man,<br/>
daz nie dechein her mêr gewan<br/>
solher zimierde wunder.<br/>
die von der tavelrunder<br/>
und diu mässenîe der herzogîn,<br/>
ir wâpenrocke gâben schîn<br/>
mit pfell von Cynidunte<br/>
und brâht von Pelpîunte:<br/>
Lieht wârn ir kovertiure.<br/>
Parzivâl der gehiure<br/>
wart in bêden hern geprîset sô,<br/>
sîne friwent des mohten wesen vrô.<br/>
si jâhn in Gramoflanzes her<br/>
daz ze keiner zît sô wol ze wer<br/>
nie kœme rîter dechein,<br/>
den diu sunne ie überschein:<br/>
swaz ze bêden sîten dâ wære getân,<br/>
den prîs mües er al eine hân.<br/>
dennoch si sîn erkanten niht,<br/>
dem ieslîch munt dâ prîses giht.<br/>
Gramoflanz si rieten,<br/>
er möhte wol enbieten<br/>
Artûse, daz er næme war<br/>
daz kein ander man ûz sîner schar<br/>
gein im kœm durch vehten,<br/>
daz er im sande den rehten:<br/>
Gâwân des künec Lôtes suon,<br/>
mit dem wolt er den kampf tuon.<br/>
die boten wurden dan gesant,<br/>
zwei wîsiu kint höfsch erkant.<br/>
der künec sprach «nu sult ir spehn,<br/>
wem ir dâ prîses wellet jehn<br/>
under al den clâren frouwen.<br/>
ir sult ouch sunder schouwen,<br/>
bî welher Bêne sitze.<br/>
nemt daz in iwer witze,<br/>
in welhen bærden diu sî.<br/>
won ir freude od trûren bî,<br/>
Daz sult ir prüeven tougen.<br/>
ir seht wol an ir ougen,<br/>
op si nâch friunde kumber hât.<br/>
seht daz ir des niht enlât,<br/>
Bênen mîner friundîn<br/>
gebt den brief unt diz vingerlîn:<br/>
diu weiz wol wem daz fürbaz sol.<br/>
werbt gefuog: sô tuot ir wol.»<br/>
nu wasez ouch anderhalp sô komn,<br/>
Itonjê het aldâ vernomn<br/>
daz ir bruoder unt der liebste man,<br/>
den magt inz herze ie gewan,<br/>
mit ein ander vehten solden<br/>
unt des niht lâzen wolden.<br/>
dô brast ir jâmer durch die schem.<br/>
swen ir kumbers nu gezem,<br/>
der tuot ez âne mînen rât,<br/>
sît siz ungedienet hât.<br/>
Bêde ir muoter und ir ane<br/>
die maget fuorten sunder dane<br/>
in ein wênc gezelt sîdîn.<br/>
Arnîve weiz ir disen pîn,<br/>
si strâfte se umb ir missetât.<br/>
des was et dô kein ander rât:<br/>
si verjach aldâ unverholn<br/>
daz si lange in hete vor verstoln.<br/>
dô sprach diu maget wert erkant<br/>
«sol mir nu mîns bruoder hant<br/>
mîns herzen verch versnîden,<br/>
daz möht er gerne mîden.»<br/>
Arnîve zeim junchêrrelîn<br/>
sprach «nu sage dem sune mîn,<br/>
daz er mich balde spreche<br/>
unt daz al eine zeche.»<br/>
der knappe Artûsen brâhte.<br/>
Arnîve des gedâhte,<br/>
si woltz in lâzen hœren,<br/>
ob er möht zestœren,<br/>
nâch wem der clâren Itonjê<br/>
was sô herzenlîche wê.<br/>
des künec Gramoflanzes kint<br/>
nâch Artûse komen sint.<br/>
die erbeizten ûf dem velde.<br/>
vor dem kleinn gezelde<br/>
einer Bênen sitzen sach<br/>
bî der diu zArtûse sprach<br/>
«giht des diu herzogîn für prîs,<br/>
ob mîn bruoder mir mîn âmîs<br/>
sleht durch ir lôsen rât?<br/>
des möht er jehen für missetât.<br/>
waz hât der künec im getân?<br/>
er solt in mîn geniezen lân.<br/>
treit mîn bruoder sinne,<br/>
er weiz unser zweier minne<br/>
sô lûter âne truopheit,<br/>
pfligt er triwe, ez wirt im leit.<br/>
sol mir sîn hant erwerben<br/>
nâch dem künge ein sûrez sterben,<br/>
hêrre, daz sî iu geklagt,»<br/>
sprach zArtûs diu süeze magt.<br/>
«Nu denct ob ir mîn œheim sît:<br/>
durch triwe scheidet disen strît.»<br/>
Artûs ûz wîsem munde<br/>
sprach an der selben stunde<br/>
«ôwê, liebiu niftel mîn,<br/>
daz dîn jugent sô hôher minne schîn<br/>
tuot! daz muoz dir werden sûr.<br/>
als tet dîn swester Sûrdâmûr<br/>
durch der Kriechen lampriure.<br/>
süeziu magt gehiure,<br/>
den kampf möht ich wol scheiden,<br/>
wesse ich daz an iu beiden,<br/>
op sîn herze untz dîn gesamnet sint.<br/>
Gramoflanz Irôtes kint<br/>
vert mit sô manlîchen siten,<br/>
daz der kampf wirt gestriten,<br/>
ezn understê diu minne dîn.<br/>
gesaher dînen liehten schîn<br/>
bî friunden ie ze keiner stunt,<br/>
unt dînen rôten süezen munt?»<br/>
si sprach «desn ist niht geschehn:<br/>
wir minn ein ander âne sehn.<br/>
er hât ab mir durch liebe kraft<br/>
unt durch rehte geselleschaft<br/>
sîns kleinœtes vil gesant:<br/>
er enpfienc ouch von mîner hant<br/>
daz zer wâren liebe hôrte<br/>
und uns beiden zwîvel stôrte.<br/>
der künec ist an mir stæte,<br/>
ân valsches herzen ræte.»<br/>
Do erkante wol frou Bêne<br/>
dise knappen zwêne,<br/>
des künec Gramoflanzes kint,<br/>
die nâch Artûse komen sint.<br/>
si sprach «hie solte niemen stên.<br/>
welt ir, ich heize fürder gên<br/>
daz volc ûzen snüeren.<br/>
wil mîne frouwen rüeren<br/>
solch ungenâde umb ir trût,<br/>
daz mær kumt schiere über lût.»<br/>
frou Bêne her ûz wart gesant.<br/>
der kinde einez in ir hant<br/>
smucte den brief untz vingerlîn.<br/>
si heten ouch den hôhen pîn<br/>
von ir frouwen wol vernomn,<br/>
und jâhen des, si wæren komn<br/>
und woltn Artûsen sprechen,<br/>
op si daz ruochte zechen.<br/>
si sprach «stêt verre dort hin dan<br/>
unz ich iuch gêns zuo mir man.»<br/>
von Bênen der süezen maget<br/>
ime gezelde wart gesaget,<br/>
daz Gramoflanzes boten dâ<br/>
wæren unde vrâgten wâ<br/>
Artûs der künec wære.<br/>
«daz dûht mich ungebære,<br/>
ob i'n zeigete an diz gespræche.<br/>
seht denne waz ich ræche<br/>
an mîner frouwen, ob si sie<br/>
alsus sæhen weinen hie.»<br/>
Artûs sprach «sint ez die knabn,<br/>
diech an den rinc nâch mir sach drabn?<br/>
daz sint von hôher art zwei kint:<br/>
waz op si sô gefüege sint,<br/>
gar bewart vor missetât,<br/>
daz si wol gênt an disen rât?<br/>
eintweder pfligt der sinne,<br/>
daz er sîns hêrren minne<br/>
an mîner nifteln wol siht.»<br/>
Bêne sprach «desn weiz ich niht.<br/>
hêrre, magez mit hulden sîn,<br/>
der künec hât diz vingerlîn<br/>
dâ her gesant unt disen brief:<br/>
dô ich nu fürz poulûn lief,<br/>
der kinde einez gab in mir:<br/>
frouwe, sêt, den nemet ir.»<br/>
dô wart der brief vil gekust:<br/>
Itonjê druct in an ir brust.<br/>
dô sprach si «hêr, nu seht hie an,<br/>
ob mich der künec minne man.»<br/>
Artûs nam den brief in die hant,<br/>
dar an er geschriben vant<br/>
von dem der minnen kunde,<br/>
waz ûz sîn selbes munde<br/>
Gramoflanz der stæte sprach.<br/>
Artûs an dem brieve sach,<br/>
daz er mit sîme sinne<br/>
sô endehafte minne<br/>
bî sînen zîten nie vernam.<br/>
dâ stuont daz minne wol gezam.<br/>
«Ich grüeze die ich grüezen sol,<br/>
dâ ich mit dienste grüezen hol.<br/>
frouwelîn, ich meine dich,<br/>
sît du mit trôste trœstes mich.<br/>
unser minne gebent geselleschaft:<br/>
daz ist wurzel mîner freuden kraft.<br/>
dîn trôst für ander trôste wigt,<br/>
sît dîn herze gein mir triwen pfligt.<br/>
du bist slôz ob mîner triwe<br/>
unde ein flust mîns herzen riwe.<br/>
dîn minne gît mir helfe rât,<br/>
daz deheiner slahte untât<br/>
an mir nimmer wirt gesehn.<br/>
ich mac wol dîner güete jehn<br/>
stæte âne wenken sus,<br/>
alz pôlus artanticus<br/>
gein dem tremuntâne stêt,<br/>
der neweder von der stete gêt:<br/>
unser minne sol in triwen stên<br/>
unt niht von ein ander gên.<br/>
nu gedenke ane mir, werdiu magt,<br/>
waz ich dir kumbers hân geklagt:<br/>
wis dîner helfe an mir niht laz.<br/>
ob dich ie man durch mînen haz<br/>
von mir welle scheiden,<br/>
so gedenke daz uns beiden<br/>
diu minn mac wol gelônen.<br/>
du solt froun êren schônen,<br/>
und lâz mich sîn dîn dienstman:<br/>
ich wil dir dienen swaz ich kan.»<br/>
Artûs sprach «niftel, du hâst wâr,<br/>
der künec dich grüezet âne vâr.<br/>
dirre brief tuot mir mære kunt,<br/>
daz ich sô wunderlîchen funt<br/>
gein minne nie gemezzen sach.<br/>
du solt im sîn ungemach<br/>
wenden: alsô sol er dir.<br/>
lât ir daz peidiu her ze mir:<br/>
ich wil den kampf undervarn.<br/>
die wîle soltu weinen sparn.<br/>
nu wær du doch gevangen:<br/>
sage mir, wiest daz ergangen<br/>
daz ir ein ander wurdet holt?<br/>
du solt im dîner minne solt<br/>
teiln: dâ wil er dienen nâch.»<br/>
Itonjê Artûs niftel sprach<br/>
«sist hie diu daz zesamne truoc.<br/>
unser enwedrius nie gewuoc.<br/>
welt ir, si füegt wol daz i'n sihe,<br/>
dem ich mînes herzen gihe.»<br/>
Artûs sprach «die zeige mir.<br/>
mac ich, sô füege ich im unt dir,<br/>
daz iwer wille dran gestêt<br/>
und iwer beider freude ergêt.»<br/>
Itonjê sprach «ez ist Bêne.<br/>
ouch sint sîner knappen zwêne<br/>
alhie. mugt ir versuochen,<br/>
welt ir mîns lebens ruochen,<br/>
op mich der künec welle sehn,<br/>
dem ich muoz mîner freuden jehn?»<br/>
Artûs der wîse höfsche man<br/>
gienc her ûz zuo den kinden sân:<br/>
er gruozte si, dô er si sach.<br/>
der kinde einez zim dô sprach<br/>
«hêrre, der künec Gramoflanz<br/>
iuch bitet daz ir machet ganz<br/>
gelübde, diu dâ sî getân<br/>
zwischen im unt Gâwân,<br/>
durch iwer selbes êre.<br/>
hêrre, er bitet iuch mêre,<br/>
daz kein ander man im füere strît.<br/>
iwer her ist sô wît,<br/>
solt ers alle übervehten,<br/>
daz englîchte niht dem rehten.<br/>
ir sult Gâwânn lâzen komn,<br/>
gein dem der kampf dâ sî genomn.»
</p>
<p>
der künec sprach zen kinden<br/>
«ich wil uns des enbinden.<br/>
mîme neven geschach nie grœzer leit,<br/>
daz er selbe dâ niht streit.<br/>
der mit iwerm hêrren vaht,<br/>
dem was der sig wol geslaht:<br/>
er ist Gahmuretes kint.<br/>
al die in drîen heren sint<br/>
komn von allen sîten,<br/>
dine vrieschen nie gein strîten<br/>
deheinen helt sô manlîch:<br/>
sîn tât dem prîse ist gar gelîch.<br/>
ez ist mîn neve Parzivâl.<br/>
ir sult in sehn, den lieht gemâl.<br/>
Durch Gâwânes triwe nôt<br/>
leist ich daz mir der künec enbôt.»
</p>
<p>
Artûs und Bêne<br/>
unt dise knappen zwêne<br/>
riten her unde dar.<br/>
er liez diu kint nemen war<br/>
liehter blicke an manger frouwen.<br/>
si mohten ouch dâ schouwen<br/>
ûf den helmen manec gesnürre.<br/>
wênec daz noch würre<br/>
eim man der wære rîche,<br/>
gebârter geselleclîche.<br/>
si kômen niht von pferden.<br/>
Artûs liez die werden<br/>
über al daz her diu kinder sehn,<br/>
dâ si den wunsch mohten spehn,<br/>
ritter, magde unde wîp,<br/>
mangen vlætigen lîp.
</p>
<p>
des hers wârn driu stücke,<br/>
dâ zwischen zwuo lücke:<br/>
Artûs reit mit den kinden dan<br/>
von dem her verre ûf den plân.<br/>
er sprach «Bêne, süeziu magt,<br/>
du hœrs wol waz mir hât geklagt<br/>
Itonjê mîner swester barn:<br/>
diu kan ir weinen wênec sparn.<br/>
daz glouben mîne gesellen,<br/>
die hie habent, op si wellen:<br/>
Itonjê hât Gramoflanz<br/>
verleschet nâch ir liehten glanz.<br/>
Nu helfet mir, ir zwêne,<br/>
und ouch du, friundîn Bêne,<br/>
daz der künc her zuo mir rîte<br/>
unt den kampf doch morgen strîte.<br/>
mînen neven Gâwân<br/>
bringe ich gein im ûf den plân.<br/>
rît der künc hiut in mîn her,<br/>
er ist morgen deste baz ze wer.<br/>
hie gît diu minne im einen schilt,<br/>
des sînen kampfgenôz bevilt:<br/>
ich mein gein minne hôhen muot,<br/>
der bî den vînden schaden tuot.<br/>
er sol höfsche liute bringen:<br/>
ich wil hie teidingen<br/>
zwischen im und der herzogîn.<br/>
nu werbetz, trûtgeselle mîn,<br/>
mit fuog: des habt ir êre.<br/>
ich sol iu klagen mêre,<br/>
waz hân ich unsælic man<br/>
dem künege Gramoflanz getân,<br/>
sît er gein mîme künne pfligt,<br/>
daz in lîhte unhôhe wigt,<br/>
minne und unminne grôz?<br/>
ein ieslîch künec mîn genôz<br/>
mîn gerne möhte schônen.<br/>
wil er nu mit hazze lônen<br/>
ir bruoder, diu in minnet,<br/>
ob er sich versinnet,<br/>
sîn herze tuot von minnen wanc,<br/>
swenn ez in lêret den gedanc.»<br/>
Der kinde einz zem künege sprach<br/>
«hêr, swes ir für ungemach<br/>
jeht, daz sol mîn hêrre lân,<br/>
wil er rehte fuoge hân.<br/>
ir wizt wol umb den alten haz:<br/>
mîme hêrren stêt belîben baz,<br/>
dan daz er dâ her zuo ziu rite.<br/>
diu herzoginne pfligt noch site,<br/>
daz sim ir hulde hât versagt<br/>
und manegem man ab im geklagt.»<br/>
«er sol mit wênec liuten komn,»<br/>
sprach Artûs. «die wîl hân ich genomn<br/>
vride für den selben zorn<br/>
von der herzoginne wol geborn.<br/>
ich wil im guot geleite tuon:<br/>
Bêâkurs mîner swester suon<br/>
nimt in dort an halbem wege.<br/>
er sol varn in mîns geleites pflege:<br/>
des darf er niht für laster jehn.<br/>
ich lâze in werde liute sehn.»
</p>
<p>
mit urloube si fuoren dan:<br/>
Artûs hielt eine ûf dem plân.<br/>
Bêne unt diu zwei kindelîn<br/>
ze Rosche Sabbîns riten în,<br/>
anderhalp ûz da'z her lac.<br/>
done gelebte nie sô lieben tac<br/>
Gramoflanz, dô in gesprach<br/>
Bêne unt diu kint. sîn herze jach,<br/>
im wære alsolhiu mære brâht,<br/>
der sælde gein im het erdâht.<br/>
Er sprach, er wolte gerne komn.<br/>
dâ wart geselleschaft genomn:<br/>
sînes landes fürsten drî<br/>
riten dem künege dannen bî.<br/>
als tet ouch der œheim sîn,<br/>
der künec Brandelidelîn.<br/>
Bernout de Riviers<br/>
und Affinamus von Clitiers,<br/>
ieweder einen gesellen nam,<br/>
der ûf die reise wol gezam:<br/>
zwelve wârn ir über al.<br/>
junchêrren vil âne zal<br/>
und manec starker sarjant<br/>
ûf die reise wart benant.
</p>
<p>
welch der rîter kleider möhten sîn?<br/>
pfellel, der vil liehten schîn<br/>
gap von des goldes swære.<br/>
des küneges valkenære<br/>
mit im dan durch peizen ritn.<br/>
nu het ouch Artûs niht vermitn,<br/>
Bêâkurs den lieht gevar<br/>
sand er ze halbem wege aldar<br/>
dem künege zeime geleite.<br/>
über des gevildes breite,<br/>
ez wære tîch ode bach,<br/>
swâ er die passâschen sach,<br/>
dâ reit der künec peizen her,<br/>
und mêre durch der minne ger.<br/>
Bêâkurs in dâ enphienc<br/>
sô daz ez mit freude ergienc.<br/>
Mit Bêâkurs komen sint<br/>
mêr danne fünfzec clâriu kint,<br/>
die von art gâben liehten schîn,<br/>
herzogen unde grævelîn:<br/>
dâ reit ouch etslîch küneges suon.<br/>
dô sah man grôz enpfâhen tuon<br/>
von den kinden ze bêder sît:<br/>
si enphiengn ein ander âne nît.
</p>
<p>
Bêâkurs pflac varwe lieht:<br/>
der künec sich vrâgens sûmte nieht,<br/>
Bêne im sagete mære,<br/>
wer der clâre rîter wære,<br/>
«ez ist Bêâkurs Lôtes kint.»<br/>
dô dâhter «herze, nuo vint<br/>
si diu dem gelîche,<br/>
der hie rît sô minneclîche.<br/>
si ist für wâr sîn swester,<br/>
diu geworht in Sinzester<br/>
mit ir spärwær sande mir den huot.<br/>
op si mir mêr genâde tuot,<br/>
al irdischiu rîcheit,<br/>
op d'erde wær noch alsô breit,<br/>
dâ für næm ich si einen.<br/>
si solz mit triwen meinen.<br/>
ûf ir genâde kum ich hie:<br/>
si hât mich sô getrœstet ie,<br/>
ich getrûwe ir wol daz si mir tuot<br/>
dâ von sich hœhert baz mîn muot.»<br/>
in nam ir clâren bruoder hant<br/>
in die sîn: diu was ouch lieht erkant.<br/>
Nu wasez ouch ime her sô komn,<br/>
Artûs hete aldâ genomn<br/>
vride von der herzogin.<br/>
der was ergetzens gewin<br/>
komen nâch Cidegaste,<br/>
den si ê klaget sô vaste.<br/>
ir zorn was nâch verdecket:<br/>
wan si het erwecket<br/>
von Gâwân etslîch umbevanc:<br/>
dâ von ir zürnen was sô kranc.
</p>
<p>
Artûs der Bertenoys<br/>
nam die clâren frouwen kurtoys,<br/>
beide magde unde wîp,<br/>
die truogen flæteclîchen lîp.<br/>
er hete der werden hundert<br/>
in ein gezelt gesundert.<br/>
niht lieber möht ir sîn geschehn,<br/>
wan daz se den künec solde sehn,<br/>
Itonjê, diu ouch dâ saz.<br/>
stæter freude se niht vergaz:<br/>
doch kôs man an ir ougen schîn,<br/>
daz si diu minne lêrte pîn.
</p>
<p>
dâ saz manc rîter lieht gemâl:<br/>
doch truoc der werde Parzivâl<br/>
den prîs vor ander clârheit.<br/>
Gramoflanz an die snüere reit.<br/>
dô fuorte der künec unervorht<br/>
in Gampfassâsche geworht<br/>
einen pfell mit golde vesten:<br/>
der begunde verre glesten.<br/>
Si erbeizten, die dâ komen sint.<br/>
des künec Gramoflanzes kint<br/>
mangiu vor im sprungen,<br/>
inz poulûn si sich drungen.<br/>
die kamerære wider strît<br/>
rûmten eine strâze wît<br/>
gein der Berteneyse künegîn.<br/>
sîn œheim Brandelidelîn<br/>
vorem künege inz poulûn gienc:<br/>
Ginovêr den mit kusse enpfienc.<br/>
der künec wart ouch enpfangen sus.<br/>
Bernouten unde Affinamus<br/>
die künegîn man ouch küssen sach.<br/>
Artûs ze Gramoflanze sprach<br/>
«ê ir sitzens beginnet,<br/>
seht ob ir keine minnet<br/>
dirre frouwen, und küsset sie.<br/>
iu beiden siz erloubet hie.»
</p>
<p>
im sagte, wer sîn friundin was,<br/>
ein brief den er ze velde las:<br/>
ich mein daz er ir bruoder sach,<br/>
diu im vor al der werlde jach<br/>
ir werden minne tougen.<br/>
Gramoflanzes ougen<br/>
si erkanten, diu im minne truoc.<br/>
sîn freude hôch was genuoc.<br/>
sît Artûs het erloubet daz,<br/>
daz si beide ein ander âne haz<br/>
mit gruoze enphâhen tæten kunt,<br/>
er kuste Itonjê an den munt.<br/>
Der künec Brandelidelîn<br/>
saz zuo Ginovêrn der künegîn.<br/>
ouch saz der künec Gramoflanz<br/>
zuo der diu ir liehten glanz<br/>
mit weinen hete begozzen.<br/>
daz hete si sîn genozzen:<br/>
ern welle unschulde rechen,<br/>
sus muoser hin zir sprechen,<br/>
sîn dienst nâch minnen bieten.<br/>
si kunde ouch sich des nieten,<br/>
daz se im dancte umb sîn komn.<br/>
ir rede von niemen wart vernomn:<br/>
si sâhn ein ander gerne.<br/>
swenne ich nu rede gelerne,<br/>
sô prüeve ich waz si spræchen dâ,<br/>
eintweder nein oder jâ.
</p>
<p>
Artûs ze Brandelidelîn<br/>
sprach «ir habt dem wîbe mîn<br/>
iwer mære nu genuoc gesagt.»<br/>
er fuorte den helt unverzagt<br/>
in ein minre gezelt<br/>
kurzen wec überz velt.<br/>
Gramoflanz saz stille<br/>
(daz was Artûss wille),<br/>
und ander die gesellen sîn.<br/>
dâ gâben frouwen clâren schîn,<br/>
daz die rîter wênec dâ verdrôz.<br/>
ir kurzewîle was sô grôz,<br/>
si möhte ein man noch gerne dolen,<br/>
der nâch sorgen freude wolt erholen.<br/>
Für die küngîn man dô truoc<br/>
daz trinken. trunken si genuoc,<br/>
die rîter unt die frouwen gar,<br/>
si wurden deste baz gevar.<br/>
man truog ouch trinken dort hin în<br/>
Artûs und Brandelidelîn.<br/>
der schenke gienc her wider dan:<br/>
Artûs sîn rede alsus huop an.
</p>
<p>
«hêr künec, nu lât siz alsô tuon,<br/>
daz der künec, iur swester suon,<br/>
mîner swester sun mir het erslagn:<br/>
wolt er denne minne tragn<br/>
gein mîner niftel, der magt<br/>
diu im ir kumber ouch dort klagt<br/>
dâ wir se liezen sitzen,<br/>
füer si dan mit witzen,<br/>
si wurde im nimmer drumbe holt,<br/>
unt teilte im solhen hazzes solt,<br/>
dês den künc möht erdriezen,<br/>
wolt er ir iht geniezen.<br/>
swâ haz die minne undervert,<br/>
dem stæten herzen freude er wert.»
</p>
<p>
dô sprach der künec von Punturtoys<br/>
zArtûse dem Bertenoys<br/>
«hêr, si sint unserr swester kint,<br/>
die gein ein andr in hazze sint:<br/>
wir sulen den kampf understên.<br/>
dane mac niht anders an ergên,<br/>
wan daz se ein ander minnen<br/>
mit herzenlîchen sinnen.<br/>
Iwer niftel Itonjê<br/>
sol mîme neven gebieten ê,<br/>
daz er den kampf durch si verber,<br/>
sî daz er ir minne ger.<br/>
sô wirt für wâr der kampf vermitn<br/>
gar mit strîteclîchen sitn.<br/>
und helfet ouch dem neven mîn<br/>
hulde dâ zer herzogîn.»
</p>
<p>
Artûs sprach «daz wil ich tuon.<br/>
Gâwân mîner swester suon<br/>
ist wol sô gewaldec ir,<br/>
daz si beidiu im unde mir<br/>
durch ir zuht die schulde gît.<br/>
sô scheidt ir disehalp den strît.»<br/>
«ich tuon,» sprach Brandelidelîn.<br/>
si giengen beide wider în.
</p>
<p>
dô saz der künec von Punturtoys<br/>
zuo Ginovêrn: diu was kurtoys.<br/>
anderhalb ir saz Parzivâl:<br/>
der was ouch sô lieht gemâl,<br/>
nie ouge ersach sô schœnen man.<br/>
Artûs der künec huop sich dan<br/>
zuo sîme neven Gâwân.<br/>
dem was ze wizzen getân,<br/>
rois Gramoflanz wære komn.<br/>
dô wart ouch schier vor im vernomn,<br/>
Artûs erbeizte vorem gezelt:<br/>
gein dem spranger ûfez velt.
</p>
<p>
si truogen daz ze samne dâ,<br/>
daz diu herzogîn sprach suone jâ,<br/>
Abe anders niht decheinen wîs,<br/>
wan op Gâwân ir âmîs<br/>
wolte den kampf durch si verbern,<br/>
sô wolt ouch si der suone wern:<br/>
diu suone wurd von ir getân,<br/>
op der künec wolde lân<br/>
bîziht ûf ir sweher Lôt.<br/>
bî Artûs si daz dan enbôt.
</p>
<p>
Artûs der wîse höfsche man<br/>
disiu mære brâhte dan.<br/>
dô muose der künec Gramoflanz<br/>
verkiesen umbe sînen kranz:<br/>
und swaz er hazzes pflæge<br/>
gein Lôt von Norwæge,<br/>
der zergienc, als in der sunnen snê,<br/>
durch die clâren Itonjê<br/>
lûterlîche ân allen haz.<br/>
daz ergienc die wîle er bî ir saz:<br/>
alle ir bete er volge jach.<br/>
Gâwânn man dort komen sach<br/>
mit clârlîchen liuten:<br/>
in möht iu niht gar bediuten<br/>
ir namn und wan si wârn erborn.<br/>
dâ wart durch liebe leit verkorn.
</p>
<p>
Orgelûs diu fiere,<br/>
und ir werden soldiere,<br/>
und ouch diu Clinschores schar,<br/>
ir ein teil (sin wârnz niht gar)<br/>
sach man mit Gâwâne komn.<br/>
Artûs gezelde was genomn<br/>
Diu winde von dem huote.<br/>
Arnîve diu guote,<br/>
Sangîve unt Cundrîê,<br/>
die hete Artûs gebeten ê<br/>
an dirre suone teidinc.<br/>
swer prüevet daz für kleiniu dinc,<br/>
der grœze swaz er welle.<br/>
Jofreit Gâwâns geselle<br/>
fuort die herzoginne lieht erkant<br/>
underz poulûn an sîner hant.<br/>
diu pflac durch zuht der sinne,<br/>
die drî küneginne<br/>
lie si vor ir gên dar în.<br/>
die kuste Brandelidelîn:<br/>
Orgelûse in ouch mit kusse enpfienc.<br/>
Gramoflanz durch suone gienc<br/>
und ûf genâde gein ir dar.<br/>
ir süezer munt rôt gevar<br/>
den künec durch suone kuste,<br/>
dar umb si weinens luste.<br/>
si dâhte an Cidegastes tôt:<br/>
dô twanc si wîplîchiu nôt<br/>
nâch im dennoch ir riuwe.<br/>
welt ir, des jeht für triuwe.
</p>
<p>
Gâwân unt Gramoflanz<br/>
mit kusse ir suone ouch machten ganz.<br/>
Artûs gab Itonjê<br/>
Gramoflanz ze rehter ê.<br/>
dâ het er vil gedienet nâch:<br/>
Bên was frô, dô daz geschach.<br/>
Den ouch ir minne lêrte pîn,<br/>
den herzogen von Gôwerzîn,<br/>
Lischoys wart Cundrîê gegebn:<br/>
âne freude stuont sîn lebn,<br/>
unz er ir werden minne enpfant.<br/>
dem turkoiten Flôrant<br/>
Sangîven Artûs ze wîbe bôt:<br/>
die het dâ vor der künec Lôt.<br/>
der fürste ouch si vil gerne nam:<br/>
diu gâbe minne wol gezam.
</p>
<p>
Artûs was frouwen milte:<br/>
sölher gâbe in niht bevilte.<br/>
des was mit râte vor erdâht.<br/>
nu disiu rede wart volbrâht,<br/>
dô sprach diu herzoginne<br/>
daz Gâwân het ir minne<br/>
gedient mit prîse hôch erkant,<br/>
daz er ir lîbs und über ir lant<br/>
von rehte hêrre wære.<br/>
diu rede dûhte swære<br/>
ir soldier, die manec sper<br/>
ê brâchen durch ir minne ger.
</p>
<p>
Gâwân unt die gesellen sîn,<br/>
Arnîve und diu herzogîn,<br/>
und manec frouwe lieht gemâl,<br/>
und ouch der werde Parzivâl,<br/>
Sangîve und Cundrîê<br/>
nâmen urloup: Itonjê<br/>
beleip bî Artûse dâ.<br/>
nu darf niemen sprechen wâ<br/>
Schœner hôchgezît ergienc.<br/>
Ginovêr in ir pflege enpfienc<br/>
Itonjê und ir âmîs,<br/>
den werden künec, der manegen prîs<br/>
mit rîterschefte ê dicke erranc,<br/>
des in Itonjê minne twanc.<br/>
ze herbergen maneger reit,<br/>
dem hôhiu minne fuogte leit.<br/>
des nahtes umb ir ezzen<br/>
muge wir mære wol vergezzen.<br/>
swer dâ werder minne pflac,<br/>
der wunscht der naht für den tac.
</p>
<p>
der künec Gramoflanz enbôt<br/>
(des twang in hôchverte nôt)<br/>
ze Rosch Sabbîns den sînen,<br/>
si solten sich des pînen<br/>
daz se abe bræchen bî dem mer<br/>
und vor tage kœmn mit sîme her,<br/>
unt daz sîn marschalc næme<br/>
stat diu her gezæme.<br/>
«mir selben prüevet hôhiu dinc,<br/>
ieslîchem fürsten sunderrinc.»<br/>
des wart durch hôhe kost erdâht.<br/>
die boten fuorn: dô was ez naht.
</p>
<p>
man sach dâ mangen trûrgen lîp,<br/>
den daz gelêret heten wîp:<br/>
wan swem sîn dienst verswindet,<br/>
daz er niht lônes vindet,<br/>
dem muoz gein sorgen wesen gâch,<br/>
dane reiche wîbe helfe nâch.<br/>
Nu dâhte aber Parzivâl<br/>
an sîn wîp die lieht gemâl<br/>
und an ir kiuschen süeze.<br/>
ob er kein ander grüeze,<br/>
daz er dienst nâch minne biete<br/>
und sich unstæte niete?<br/>
solch minne wirt von im gespart.<br/>
grôz triwe het im sô bewart<br/>
sîn manlîch herze und ouch den lîp,<br/>
daz für wâr nie ander wîp<br/>
wart gewaldec sîner minne,<br/>
niwan diu küneginne<br/>
Condwîr âmûrs,<br/>
diu geflôrierte bêâ flûrs.
</p>
<p>
er dâhte «sît ich minnen kan,<br/>
wie hât diu minne an mir getân?<br/>
nu bin ich doch ûz minne erborn:<br/>
wie hân ich minne alsus verlorn?<br/>
sol ich nâch dem grâle ringen,<br/>
sô muoz mich immer twingen<br/>
ir kiuschlîcher umbevanc,<br/>
von der ich schiet, des ist ze lanc.<br/>
sol ich mit den ougen freude sehn<br/>
und muoz mîn herze jâmers jehn,<br/>
diu werc stênt ungelîche.<br/>
hôhes muotes rîche<br/>
wirt niemen solher pflihte.<br/>
gelücke mich berihte,<br/>
waz mirz wægest drumbe sî.»<br/>
im lac sîn harnasch nâhe bî.<br/>
Er dâhte «sît ich mangel hân<br/>
daz den sældehaften undertân<br/>
ist (ich mein die minne,<br/>
diu manges trûrgen sinne<br/>
mit freuden helfe ergeilet),<br/>
sît ich des pin verteilet,<br/>
ich enruoche nu waz mir geschiht.<br/>
got wil mîner freude niht.<br/>
diu mich twinget minnen gir,<br/>
stüend unser minne, mîn unt ir,<br/>
daz scheiden dar zuo hôrte<br/>
sô daz uns zwîvel stôrte,<br/>
ich möht wol zanderr minne komn:<br/>
nu hât ir minne mir benomn<br/>
ander minne und freudebæren trôst.<br/>
ich pin trûrens unerlôst.<br/>
gelücke müeze freude wern<br/>
die endehafter freude gern:<br/>
got gebe freude al disen scharn:<br/>
ich wil ûz disen freuden varn.»
</p>
<p>
er greif dâ sîn harnasch lac,<br/>
des er dicke al eine pflac,<br/>
daz er sich palde wâpnde drîn.<br/>
nu wil er werben niwen pîn.<br/>
dô der freudenflühtec man<br/>
het al sîn harnasch an,<br/>
er sateltz ors mit sîner hant:<br/>
schilt unt sper bereit er vant.<br/>
man hôrt sîn reise smorgens klagn.<br/>
do er dannen schiet, do begundez tagn.<br/>
<h2>Buch XV</h2>
</p>
<p>
ich tuonz iu kunt mit rehter sage,<br/>
wande ich in dem munde trage<br/>
daz slôz dirre âventiure,<br/>
wie der süeze unt der gehiure<br/>
Anfortas wart wol gesunt.<br/>
uns tuot diu âventiure kunt,<br/>
wie von Pelrapeir diu künegin<br/>
ir kiuschen wîplîchen sin<br/>
behielt unz an ir lônes stat,<br/>
dâ si in hôhe sælde trat.<br/>
Parzivâl daz wirbet,<br/>
ob mîn kunst niht verdirbet.
</p>
<p>
ich sage alrêst sîn arbeit.<br/>
swaz sîn hant ie gestreit,<br/>
daz was mit kinden her getân.<br/>
möht ich diss mæres wandel hân,<br/>
ungerne wolt i'n wâgen:<br/>
des kunde ouch mich betrâgen.<br/>
nu bevilh ich sîn gelücke<br/>
sîm herze, der sælden stücke,<br/>
dâ diu vrävel bî der kiusche lac,<br/>
wand ez nie zageheit gepflac.<br/>
daz müeze im vestenunge gebn,<br/>
daz er behalde nu sîn lebn;<br/>
sît ez sich hât an den gezogt,<br/>
in bestêt ob allem strîte ein vogt<br/>
Uf sînr unverzagten reise.<br/>
der selbe kurteise<br/>
was ein heidenischer man,<br/>
der toufes künde nie gewan.
</p>
<p>
Parzivâl reit balde<br/>
gein eime grôzen walde<br/>
ûf einer liehten waste<br/>
gein eime rîchen gaste.<br/>
ez ist wunder, ob ich armer man<br/>
die rîcheit iu gesagen kan,<br/>
die der heiden für zimierde truoc.<br/>
sage ich des mêre denne genuoc,<br/>
dennoch mac ichs iu mêr wol sagn,<br/>
wil ich sîner rîcheit niht gedagn.<br/>
swaz diende Artûses hant<br/>
ze Bertâne unde in Engellant,<br/>
daz vergulte niht die steine<br/>
die mit edelem arde reine<br/>
lâgen ûf des heldes wâpenroc.<br/>
der was tiure ân al getroc:<br/>
rubbîne, calcidône,<br/>
wârn dâ ze swachem lône.<br/>
der wâpenroc gap planken schîn.<br/>
ime berge zAgremuntîn<br/>
die würme salamander<br/>
in worhten zein ander<br/>
in dem heizen fiure.<br/>
die wâren steine tiure<br/>
lâgen drûf tunkel unde lieht:<br/>
ir art mac ich benennen nieht.<br/>
Sîn gir stuont nâch minne<br/>
unt nâch prîss gewinne:<br/>
daz gâbn ouch allez meistec wîp,<br/>
dâ mite der heiden sînen lîp<br/>
kostlîche zimierte.<br/>
diu minne condwierte<br/>
in sîn manlîch herze hôhen muot,<br/>
als si noch dem minne gernden tuot.<br/>
er truog ouch durch prîses lôn<br/>
ûf dem helme ein ecidemôn:<br/>
swelhe würm sint eiterhaft,<br/>
von des selben tierlînes kraft<br/>
hânt si lebens decheine vrist,<br/>
swenn ez von in ersmecket ist.<br/>
Thopedissimonte<br/>
unt Assigarzîonte,<br/>
Thasmê und Arâbî<br/>
sint vor solhem pfelle vrî<br/>
als sîn ors truoc covertiure.<br/>
der ungetoufte gehiure<br/>
ranc nâch wîbe lône:<br/>
des zimiert er sich sus schône.<br/>
sîn hôhez herze in des betwanc,<br/>
daz er nâch werder minne ranc.
</p>
<p>
der selbe werlîche knabe<br/>
het in einer wilden habe<br/>
zem fôreht gankert ûf dem mer.<br/>
er hete fünf und zweinzec her,<br/>
der neheinez sandern rede vernam,<br/>
als sîner rîcheit wol gezam:<br/>
Alsus manec sunder lant<br/>
diende sîner werden hant,<br/>
Môr und ander Sarrazîne<br/>
mit ungelîchem schîne.<br/>
in sînem wît gesamenten her<br/>
was manc wunderlîchiu wer.
</p>
<p>
och reit nâch âventiure dan<br/>
von sîme her dirre eine man<br/>
durch paneken in daz fôreht.<br/>
sît si selbe nâmen in daz reht,<br/>
die künge ich lâze rîten,<br/>
al ein nâch prîse strîten.<br/>
Parzivâl reit niht eine:<br/>
dâ was mit im gemeine<br/>
er selbe und ouch sîn hôher muot,<br/>
der sô manlîch wer dâ tuot,<br/>
daz ez diu wîp solden lobn,<br/>
sine wolten dan durch lôsheit tobn.
</p>
<p>
hie wellnt ein ander vâren<br/>
die mit kiusche lember wâren<br/>
und lewen an der vrecheit.<br/>
ôwê, sît d'erde was sô breit,<br/>
daz si ein ander niht vermiten,<br/>
die dâ umb unschulde striten!<br/>
ich sorge des den ich hân brâht,<br/>
wan daz ich trôstes hân gedâht,<br/>
in süle des grâles kraft ernern.<br/>
in sol ouch diu minne wern.<br/>
den was er beiden diensthaft<br/>
âne wanc mit dienstlîcher kraft.<br/>
Mîn kunst mir des niht witze gît,<br/>
daz ich gesage disen strît<br/>
bescheidenlîch als er regienc.<br/>
ieweders ouge blic enpfienc,<br/>
daz er den andern komen sach.<br/>
sweders herze drumbe freuden jach,<br/>
dâ stuont ein trûren nâhe bî.<br/>
die lûtern truopheite vrî,<br/>
ieweder des andern herze truoc:<br/>
ir vremde was heinlîch genuoc.
</p>
<p>
nune mac ich disen heiden<br/>
vom getouften niht gescheiden,<br/>
sine wellen haz erzeigen.<br/>
daz solt in freude neigen,<br/>
die sint erkant für guotiu wîp.<br/>
ieweder durch friwendinne lîp<br/>
sîn verch gein der herte bôt.<br/>
gelücke scheidez âne tôt.
</p>
<p>
den lewen sîn muoter tôt gebirt:<br/>
von sîns vater galme er lebendec wirt.<br/>
dise zwêne wârn ûz krache erborn,<br/>
von maneger tjost ûz prîse erkorn:<br/>
si kunden ouch mit tjoste,<br/>
mit sper zernder koste.<br/>
leischiernde si die zoume<br/>
kurzten, unde tâten goume,<br/>
swenne si punierten,<br/>
daz si niht failierten.<br/>
si pflâgens unvergezzen:<br/>
dâ wart vaste gesezzen<br/>
Unt gein der tjost geschicket<br/>
unt d'ors mit sporn gezwicket.
</p>
<p>
hie wart diu tjost alsô geriten,<br/>
bêdiu collier versniten<br/>
mit starken spern diu sich niht pugen:<br/>
die sprîzen von der tjoste vlugen.<br/>
ez het der heiden gar für haz,<br/>
daz dirre man vor im gesaz;<br/>
wand es nie man vor im gepflac,<br/>
gein dem er strîtes sich bewac.<br/>
op si iht swerte fuorten,<br/>
dâ si zein ander ruorten?<br/>
diu wâren dâ scharph unde al breit.<br/>
ir kunst unde ir manheit<br/>
wart dâ erzeiget schiere.<br/>
ecidemôn dem tiere<br/>
wart etslîch wunde geslagen,<br/>
ez moht der helm dar under klagen.<br/>
diu ors vor müede wurden heiz:<br/>
si versuochten manegen niwen kreiz.<br/>
si bêde ab orsen sprungen:<br/>
alrêrst diu swert erklungen.
</p>
<p>
der heiden tet em getouften wê.<br/>
des krîe was Thasmê:<br/>
und swenn er schrîte Thabronit,<br/>
sô trat er fürbaz einen trit.<br/>
werlîch was der getoufte<br/>
ûf manegem dræten loufte,<br/>
den si zein ander tâten.<br/>
ir strît was sô gerâten,<br/>
Daz ich die rede mac niht verdagen,<br/>
ich muoz ir strît mit triwen klagen,<br/>
sît ein verch und ein bluot<br/>
solch ungenâde ein ander tuot.<br/>
si wârn doch bêde eins mannes kint,<br/>
der geliutrten triwe fundamint.
</p>
<p>
den heiden minne nie verdrôz:<br/>
des was sîn herze in strîte grôz.<br/>
gein prîse truoger willen<br/>
durch die künegîn Secundillen,<br/>
diu daz lant ze Tribalibôt<br/>
im gap: diu was sîn schilt in nôt.<br/>
der heiden nam an strîte zuo:<br/>
wie tuon ich dem getouften nuo?<br/>
ern welle an minne denken,<br/>
sone mager niht entwenken,<br/>
dirre strît müez im erwerben<br/>
vors heidens hant ein sterben.<br/>
daz wende, tugenthafter grâl.<br/>
Condwîr âmûrs diu lieht gemâl:<br/>
hie stêt iur beider dienstman<br/>
in der grœsten nôt dier ie gewan.
</p>
<p>
der heiden warf daz swert ûf hôch.<br/>
manec sîn slac sich sus gezôch,<br/>
daz Parzivâl kom ûf diu knie.<br/>
man mac wol jehn, sus striten sie,<br/>
der se bêde nennen wil ze zwein.<br/>
si wârn doch bêde niht wan ein.<br/>
mîn bruodr und ich daz ist ein lîp,<br/>
als ist guot man unt des guot wîp.<br/>
Der heiden tet em getouften wê.<br/>
des schilt was holz, hiez aspindê:<br/>
daz fûlet noch enbrinnet.<br/>
er was von ir geminnet,<br/>
diun im gap, des sît gewis.<br/>
turkoyse, crisoprassis,<br/>
smârâde und rubbîne,<br/>
vil stein mit sunderschîne<br/>
wârn verwiert durch kostlîchen prîs<br/>
alumbe ûf diu buckelrîs.<br/>
ûf dem buckelhûse stuont<br/>
ein stein, des namn tuon ich iu kuont;<br/>
antrax dort genennet,<br/>
karfunkel hie bekennet.<br/>
durch der minne condwier<br/>
ecidemôn daz reine tier<br/>
het im ze wâpen gegebn<br/>
in der genâde er wolde lebn,<br/>
diu küngîn Secundille:<br/>
diz wâpen was ir wille.
</p>
<p>
dâ streit der triwen lûterheit:<br/>
grôz triwe aldâ mit triwen streit.<br/>
durch minne heten si gegebn<br/>
mit kampfe ûf urteil bêde ir lebn:<br/>
ieweders hant was sicherbote.<br/>
der getoufte wol getrûwet gote<br/>
sît er von Trevrizende schiet,<br/>
der im sô herzenlîchen riet,<br/>
er solte helfe an den gern,<br/>
der in sorge freude kunde wern.<br/>
Der heiden truog et starkiu lit.<br/>
swenner schrîte Thabronit,<br/>
da de küngîn Secundille was,<br/>
vor der muntâne Kaukasas,<br/>
so gewan er niwen hôhen muot<br/>
gein dem der ie was behuot<br/>
vor solhem strîtes überlast:<br/>
er was schumpfentiure ein gast,<br/>
daz er se nie gedolte,<br/>
doch si manger zim erholte.
</p>
<p>
mit kunst si de arme erswungen:<br/>
fiurs blicke ûz helmen sprungen,<br/>
von ir swerten gienc der sûre wint.<br/>
got ner dâ Gahmuretes kint.<br/>
der wunsch wirt in beiden,<br/>
dem getouften unt dem heiden:<br/>
die nante ich ê für einen.<br/>
sus begunden siz ouch meinen,<br/>
wærn se ein ander baz bekant:<br/>
sine satzten niht sô hôhiu pfant.<br/>
ir strît galt niht mêre,<br/>
wan freude, sælde und êre.<br/>
swer dâ den prîs gewinnet,<br/>
op er triwe minnet,<br/>
werltlîch freude er hât verlorn<br/>
und immer herzen riwe erkorn.
</p>
<p>
wes sûmestu dich, Parzivâl,<br/>
daz du an die kiuschen lieht gemâl<br/>
niht denkest (ich mein dîn wîp),<br/>
wiltu behalten hie den lîp?<br/>
Der heiden truoc zwuo geselleschaft,<br/>
dar an doch lac sîn meistiu kraft:<br/>
einiu daz er minne pflac,<br/>
diu mit stæte in sîme herzen lac:<br/>
daz ander wâren steine,<br/>
die mit edelem arde reine<br/>
in hôchgemüete lêrten<br/>
und sîne kraft gemêrten.<br/>
mich müet daz der getoufte<br/>
an strîte und an loufte<br/>
sus müedet unde an starken slegen.<br/>
ob im nu niht gehelfen megen<br/>
Condwîr âmûrs noch der grâl,<br/>
werlîcher Parzivâl,<br/>
sô müezest einen trôst doch habn,<br/>
daz die clâren süezen knabn<br/>
sus fruo niht verweiset sîn,<br/>
Kardeiz unt Loherangrîn;<br/>
die bêde lebendec truoc sîn wîp,<br/>
do er jungest umbevieng ir lîp.<br/>
mit rehter kiusche erworben kint,<br/>
ich wæn diu smannes sælde sint.
</p>
<p>
der getoufte nam an kreften zuo.<br/>
er dâht (des was im niht ze fruo)<br/>
an sîn wîp die küneginne<br/>
unt an ir werden minne,<br/>
die er mit swertes schimpfe erranc,<br/>
dâ fiwer von slegen ûz helmen spranc,<br/>
vor Pelrapeire an Clâmidê.<br/>
Thabronit und Thasmê,<br/>
Den wart hie widerruoft gewegn:<br/>
Parzivâl begunde ouch pflegn<br/>
daz er Pelrapeire schrîte.<br/>
Condwîr âmûrs bezîte<br/>
durch vier künecrîche aldar<br/>
sîn nam mit minnen kreften war.<br/>
dô sprungen (des ich wæne)<br/>
von des heidens schilde spæne,<br/>
etslîcher hundert marke wert.<br/>
von Gaheviez daz starke swert<br/>
mit slage ûfs heidens helme brast,<br/>
sô daz der küene rîche gast<br/>
mit strûche venje suochte.<br/>
got des niht langer ruochte,<br/>
daz Parzivâl daz rê nemen<br/>
in sîner hende solde zemen:<br/>
daz swert er Ithêre nam,<br/>
als sîner tumpheit dô wol zam.<br/>
der ê nie geseic durch swertes swanc,<br/>
der heiden snellîche ûf dô spranc.<br/>
ez ist noch ungescheiden,<br/>
zurteile stêtz in beiden<br/>
vor der hôhsten hende:<br/>
daz diu ir sterben wende!
</p>
<p>
der heiden [was]  muotes rîche<br/>
der sprach dô höfschlîche,<br/>
en franzois daz er kunde,<br/>
ûz heidenischem munde<br/>
«ich sihe wol, werlîcher man,<br/>
dîn strît wurde ân swert getân:<br/>
Waz prîss bejagete ich danne an dir?<br/>
stant stille, unde sage mir,<br/>
werlîcher helt, wer du sîs.<br/>
für wâr du hetes mînen prîs<br/>
behabt, der lange ist mich gewert,<br/>
wær dir zebrosten niht dîn swert.<br/>
nu sî von uns bêden vride,<br/>
unz uns geruowen baz diu lide.»<br/>
si sâzen nider ûfez gras:<br/>
manheit bî zuht an beiden was,<br/>
unt ir bêder jâr von solher zît,<br/>
zalt noch ze junc si bêde ûf strît.
</p>
<p>
der heiden zem getouften sprach<br/>
«nu geloube, helt, daz ich gesach<br/>
bî mînen zîten noch nie man,<br/>
der baz den prîs möhte hân,<br/>
den man in strîte sol bejagen.<br/>
nu ruoche, helt, mir beidiu sagen,<br/>
dînen namen unt dînen art:<br/>
so ist wol bewendet her mîn vart.»<br/>
dô sprach Herzeloyden suon<br/>
«sol ich daz durch vorhte tuon,<br/>
sone darf es niemen an mich gern,<br/>
sol ichs betwungenlîche wern.»<br/>
der heiden von Thasmê<br/>
sprach «ich wil mich nennen ê,<br/>
und lâ daz laster wesen mîn.<br/>
ich pin Feirefîz Anschevîn,<br/>
sô rîche wol daz mîner hant<br/>
mit zinse dienet manec lant.»<br/>
Dô disiu rede von im geschach,<br/>
Parzivâl zem heiden sprach<br/>
«wâ von sît ir ein Anschevîn?<br/>
Anschouwe ist von erbe mîn,<br/>
bürge, lant unde stete.<br/>
hêrre, ir sult durch mîne bete<br/>
einen andern namen kiesen.<br/>
solt ich mîn lant verliesen,<br/>
unt die werden stat Bêalzenân,<br/>
sô het ir mir gewalt getân.<br/>
ist unser dweder ein Anschevîn,<br/>
daz sol ich von arde sîn.<br/>
doch ist mir für wâr gesagt,<br/>
daz ein helt unverzagt<br/>
won in der heidenschaft:<br/>
der habe mit rîterlîcher kraft<br/>
minne unt prîs behalten,<br/>
daz er muoz beider walten.<br/>
der ist ze bruoder mir benant:<br/>
si hânt in dâ für prîs erkant.»
</p>
<p>
aber sprach dô Parzivâl<br/>
«hêr, iwers antlützes mâl,<br/>
het ich diu kuntlîche ersehn,<br/>
sô wurde iu schier von mir verjehn,<br/>
als er mir kunt ist getân.<br/>
hêrre, welt irs an mich lân,<br/>
so enblœzet iwer houbet.<br/>
ob ir mirz geloubet,<br/>
mîn hant iuch strîtes gar verbirt,<br/>
unz ez anderstunt gewâpent wirt.»<br/>
Dô sprach der heidenische man<br/>
«dîns strîts ich wênec angest hân.<br/>
stüend ich gar blôz, sît ich hân swert,<br/>
du wærst doch schumpfentiure gewert,<br/>
sît dîn swert zebrosten ist.<br/>
al dîn werlîcher list<br/>
mac dich vor tôde niht bewarn,<br/>
ine well dich anders gerne sparn.<br/>
ê du begundest ringen,<br/>
mîn swert lieze ich klingen<br/>
beidiu durch îser unt durch vel.»<br/>
der heiden starc unde snel<br/>
tet manlîche site schîn,<br/>
«diz swert sol unser dweders sîn:»<br/>
ez warf der küene degen balt<br/>
verre von im in den walt.<br/>
er sprach «sol nu hie strît ergên,<br/>
dâ muoz glîchiu schanze stên.»<br/>
dô sprach der rîche Feirefîz<br/>
«helt, durch dîner zühte vlîz,<br/>
sît du bruoder megest hân,<br/>
sô sage mir, wie ist er getân?<br/>
tuo mir sîn antlütze erkant,<br/>
wie dir sîn varwe sî genant.»<br/>
dô sprach Herzeloyden kint<br/>
«als ein geschriben permint,<br/>
swarz und blanc her unde dâ,<br/>
sus nante mirn Eckubâ.»
</p>
<p>
der heiden sprach «der bin ich.»<br/>
si bêde wênc dô sûmten sich,<br/>
Ieweder sîn houbet schier<br/>
von helme unt von hersenier<br/>
enblôzte an der selben stunt.<br/>
Parzivâl vant hôhen funt,<br/>
unt den liebsten den er ie vant.<br/>
der heiden schiere wart erkant:<br/>
wander truoc agelstern mâl.<br/>
Feirefîz unt Parzivâl<br/>
mit kusse understuonden haz:<br/>
in zam ouch bêden friuntschaft baz<br/>
dan gein ein ander herzen nît.<br/>
triwe und liebe schiet ir strît.
</p>
<p>
der heiden dô mit freuden sprach<br/>
«ôwol mich daz ich ie gesach<br/>
des werden Gahmuretes kint!<br/>
al mîne gote des gêret sint.<br/>
mîn gotinne Jûnô<br/>
dis prîses mac wol wesen vrô.<br/>
mîn kreftec got Jupiter<br/>
dirre sælden was mîn wer.<br/>
gote unt gotinne,<br/>
iwer kraft ich immer minne.<br/>
geêrt sî des plânêten schîn,<br/>
dar inne diu reise mîn<br/>
nâch âventiure wart getân<br/>
gein dir, vorhtlîch süezer man,<br/>
daz mich von dîner hant gerou.<br/>
geêrt sî luft unde tou,<br/>
daz hiute morgen ûf mich reis.<br/>
minnen slüzzel kurteis!<br/>
Owol diu wîp dich sulen sehn!<br/>
waz den doch sælden ist geschehn!»
</p>
<p>
«ir sprechet wol: ich spræche baz,<br/>
ob ich daz kunde, ân allen haz.<br/>
nu bin ich leider niht sô wîs,<br/>
des iwer werdeclîcher prîs<br/>
mit worten mege gehœhet sîn:<br/>
got weiz ab wol den willen mîn.<br/>
swaz herze und ougen künste hât<br/>
an mir, diu beidiu niht erlât<br/>
iwer prîs sagt vor, si volgent nâch.<br/>
daz nie von rîters hant geschach<br/>
mir grœzer nôt, für wâr ichz weiz,<br/>
dan von iu,» sprach der von Kanvoleiz.<br/>
dô sprach der rîche Feirefîz<br/>
«Jupiter hât sînen vlîz,<br/>
werder helt, geleit an dich.<br/>
du solt niht mêre irzen mich:<br/>
wir heten bêd doch einen vater.»<br/>
mit brüederlîchen triwen bater<br/>
daz er irzens in erlieze<br/>
und in duzenlîche hieze.<br/>
diu rede was Parzivâle leit.<br/>
der sprach «bruodr, iur rîcheit<br/>
glîchet wol dem bâruc sich:<br/>
sô sît ir elter ouch dan ich.<br/>
mîn jugent unt mîn armuot<br/>
sol sölher lôsheit sîn behuot,<br/>
daz ich iu duzen biete,<br/>
swenn ich mich zühte niete.»<br/>
Der von Trîbalibot<br/>
Jupiter sînen got<br/>
mit worten êrte manegen wîs.<br/>
er gap ouch vil hôhen prîs<br/>
sîner gotîn Jûnô,<br/>
daz si daz weter fuogte sô,<br/>
dâ mit er und al sîn her<br/>
gein dem lande ûz dem mer<br/>
lantveste nâmen,<br/>
dâ si zein ander quâmen.
</p>
<p>
anderstunt si nider sâzen,<br/>
die bêde des niht vergâzen,<br/>
sine büten einander êre.<br/>
der heiden sprach dô mêre<br/>
«ich wil lâzen dir zwei rîchiu lant,<br/>
dienstlîche immer dîner hant,<br/>
diu mîn vater und der dîne erwarp,<br/>
do der künec Isenhart erstarp,<br/>
Zazamanc und Azagouc.<br/>
sîn manheit dâ niemen trouc,<br/>
wan daz er lie verweiset mich.<br/>
gein mînem vater der gerich<br/>
ist mînhalp noch unverkorn.<br/>
sîn wîp, von der ich wart geborn,<br/>
durh minne ein sterben nâch im kôs,<br/>
dô si minne an im verlôs.<br/>
ich sæh doch gern den selben man:<br/>
mir ist ze wizzen getân<br/>
daz nie bezzer rîter wart:<br/>
nâh im ist kostenlîch mîn vart.»<br/>
Parzivâl hin zim dô sprach<br/>
«ich pin ouch der in nie gesach.<br/>
man sagt mir guotiu werc von im<br/>
(an maneger stat ich diu vernim),<br/>
daz er wol kunde in strîten<br/>
sînen prîs gewîten<br/>
und werdekeit gemachen hôch.<br/>
elliu missewende in vlôch.<br/>
er was wîben undertân:<br/>
op die triwe kunden hân,<br/>
si lôndens âne valschen list.<br/>
dâ von der touf noch gêret ist<br/>
pflager, triwe ân wenken:<br/>
er kunde ouch wol verkrenken<br/>
alle valschlîche tât:<br/>
herzen stæte im gap den rât.<br/>
daz ruochten si mich wizzen lân,<br/>
den kündec was der selbe man,<br/>
den ir sô gerne sæhet.<br/>
ich wæne ir prîses jæhet<br/>
im, ob er noch lebte,<br/>
wand er nâch prîse strebte.<br/>
sîn dienst twanc der wîbe lôn,<br/>
daz der künec Ipomidôn,<br/>
gein im tjostierens pflac.<br/>
diu tjost ergienc vor Baldac:<br/>
dâ wart sîn werdeclîchez lebn<br/>
durh minne an den rê gegebn.<br/>
wir hânn ze rehter tjost verlorn,<br/>
von dem wir bêde sîn erborn.»<br/>
«Owê der unregezten nôt!»<br/>
sprach der heiden, «ist mîn vater tôt?<br/>
ich mac wol freuden vlüste jehn<br/>
und freuden funt mit wârheit spehn.<br/>
ich hân an disen stunden<br/>
freude vlorn und freude funden.<br/>
wil ich der wârheit grîfen zuo,<br/>
beidiu mîn vater unde ouch duo,<br/>
und ich, wir wâren gar al ein,<br/>
doch ez an drîen stücken schein.<br/>
swâ man siht den wîsen man,<br/>
dern zelt decheine sippe dan,<br/>
zwischen vater unt des kinden,<br/>
wil er die wârheit vinden.<br/>
mit dir selben hâstu hie gestritn.<br/>
gein mir selbn ich kom ûf strît geritn,<br/>
mich selben het ich gern erslagn:<br/>
done kundestu des niht verzagn,<br/>
dune wertest mir mîn selbes lîp.<br/>
Jupiter, diz wunder schrîp:<br/>
dîn kraft tet uns helfe kuont,<br/>
daz se unser sterben understuont.»
</p>
<p>
er lachte und weinde tougen.<br/>
sîn heidenschiu ougen<br/>
begunden wazzer rêren<br/>
al nâch des toufes êren.<br/>
der touf sol lêren triuwe,<br/>
sît unser ê diu niuwe<br/>
nâch Kriste wart genennet:<br/>
an Kriste ist triwe erkennet.<br/>
Der heiden sprach, ich sag iu wie.<br/>
«wir sulen niht langer sitzen hie.<br/>
rît mit mir niht ze verre.<br/>
loschieren ûf die terre,<br/>
durh dîn schouwen, von dem mer<br/>
heiz ichz rîcheste her<br/>
dem Jûnô ie gap segels luft.<br/>
mit wârheit âne triegens guft<br/>
zeige ich dir mangen werden man<br/>
der mir ist diens undertân.<br/>
dar soltu rîten hin mit mir.»<br/>
Parzivâl sprach zim «sît ir<br/>
so gewaldec iwerr liute,<br/>
daz se iwer bîten hiute<br/>
und al die wîle ir von in sît?»<br/>
der heiden sprach «âne strît.<br/>
wære ich von in halbez jâr,<br/>
mîn biten rîche und arme gar:<br/>
sine getorsten ninder kêren.<br/>
gespîset wol nâch êren<br/>
sint ir schif in der habe:<br/>
ors noch man niht dorften drabe,<br/>
ezn wære durch fontâne<br/>
unt durch luft gein dem plâne.»
</p>
<p>
Parzivâl zem bruoder sîn<br/>
sprach «sô sult ir frouwen schîn<br/>
sehen unt grôze wünne,<br/>
von iwerm werden künne<br/>
mangen rîter kurtoys.<br/>
Artûs der Bertenoys<br/>
Lît hie bî mit werder diet,<br/>
von den ich mich hiute schiet,<br/>
mit grôzer minneclîcher schar:<br/>
wir sehen dâ frouwen wol gevar.»
</p>
<p>
do der heiden hôrte nennen wîp<br/>
(diu wâren et sîn selbes lîp),<br/>
er sprach «dar füere mich mit dir.<br/>
dar zuo soltu sagen mir<br/>
mær der ich dich vrâge.<br/>
sehe wir unser mâge,<br/>
sô wir zArtûse komn?<br/>
von des fuore ich hân vernomn,<br/>
daz er sî prîses rîche,<br/>
und er var ouch werdeclîche.»
</p>
<p>
dô sprach aber Parzivâl<br/>
«wir sehen dâ frouwen lieht gemâl.<br/>
sich failiert niht unser vart:<br/>
wir vinden unsern rehten art,<br/>
liut von den wir sîn erborn,<br/>
etslîches houbt zer krône erkorn.»
</p>
<p>
ir deweder dô niht langer saz.<br/>
Parzivâl des niht vergaz,<br/>
ern holte sînes bruoder swert:<br/>
daz stiez er dem degen wert<br/>
wider in die scheiden.<br/>
dâ wart von in beiden<br/>
zornlîcher haz vermiten<br/>
unt geselleclîche dan geriten.
</p>
<p>
ê si zArtûse wâren komn,<br/>
dâ was ouch mær von in vernomn.<br/>
Dô was bî dem selben tage<br/>
über al daz her gemeiniu klage,<br/>
daz Parzivâl der werde man<br/>
von in was sus gescheiden dan.<br/>
Artûs mit râte sich bewac<br/>
daz er unz an den ahten tac<br/>
Parzivâls dâ wolt bîten<br/>
unt von der stat niht rîten.<br/>
Gramoflanzs her was ouch komn:<br/>
dem was manc wîter rinc genomn,<br/>
mit zelten wol gezieret.<br/>
dâ was geloschieret<br/>
den stolzen werden liuten.<br/>
man möhtez den vier briuten<br/>
niht baz erbietn mit freude siten.<br/>
von Schastel marveile geriten<br/>
kom ein man zer selben zît:<br/>
der seite alsus, ez wære ein strît<br/>
ûfem warthûs in der sûl gesehn,<br/>
swaz ie mit swerten wære geschehn,<br/>
«daz ist gein disem strîte ein niht.»<br/>
vor Gâwân er des mæres giht,<br/>
dâ er bî Artûse saz.<br/>
manc rîter dâ mit rede maz,<br/>
von wem der strît dâ wære getân.<br/>
Artûs der künec sprach dô sân<br/>
«den strît ich einhalp wol weiz:<br/>
in streit mîn neve von Kanvoleiz,<br/>
der von uns schiet hiute fruo.»<br/>
dô riten ouch dise zwêne zuo.<br/>
Wol nâch strîtes êre<br/>
helm unt ir schilde sêre<br/>
wârn mit swerten an gerant.<br/>
ieweder wol gelêrte hant<br/>
truoc, der diu strîtes mâl entwarf.<br/>
in strîte man ouch kunst bedarf.<br/>
bî Artûses ringe hin<br/>
si riten. dâ wart vil nâch in<br/>
geschouwet, dâ der heiden reit:<br/>
der fuort et solhe rîcheit.
</p>
<p>
wol beherberget was daz velt.<br/>
si kêrten für daz hôchgezelt<br/>
an Gâwânes ringe.<br/>
op mans iht innen bringe<br/>
daz man se gerne sæhe?<br/>
ich wæn daz dâ geschæhe.<br/>
Gâwân kom snellîche nâch,<br/>
wander vor Artûse sach<br/>
daz si gein sîme gezelte riten.<br/>
der enpfienc se dâ mit freude siten.
</p>
<p>
si hetenz harnasch dennoch an:<br/>
Gâwân der höfsche man<br/>
hiez se entwâpen schiere.<br/>
ecidemôn dem tiere<br/>
was geteilet mit der strît.<br/>
der heiden truog ein kursît:<br/>
dem was von slegen ouch worden wê.<br/>
daz was ein saranthasmê:<br/>
dar an stuont manc tiwer stein.<br/>
dar unde ein wâpenroc erschein,<br/>
Rûch gebildet, snêvar.<br/>
dar an stuont her unde dar<br/>
tiwer steine gein ein ander.<br/>
die würme salamander<br/>
in worhten in dem fiure.<br/>
si liez in âventiure<br/>
ir minne, ir lant unde ir lîp:<br/>
dise zimierde im gab ein wîp<br/>
(er leist ouch gerne ir gebot<br/>
beidiu in freude und in nôt),<br/>
diu küngîn Secundille.<br/>
ez was ir herzen wille,<br/>
daz se im gab ir rîcheit:<br/>
sîn hôher prîs ir minne erstreit.
</p>
<p>
Gâwân bat des nemen war,<br/>
daz diu zimierde wol gevar<br/>
iender wurde verrucket<br/>
oder iht dervon gezucket,<br/>
kursît helm oder schilt.<br/>
es het ein armez wîp bevilt<br/>
an dem wâpenrocke al eine:<br/>
sô tiwer wârn die steine<br/>
an den stücken allen vieren.<br/>
hôch minne kan wol zieren,<br/>
swâ rîchheit bî dem willen ist<br/>
unt ander werdeclîcher list.<br/>
der stolze rîche Feirefîz<br/>
truoc mit dienste grôzen vlîz<br/>
nâch wîbe hulde: umbe daz<br/>
einiu ir lôns im niht vergaz.<br/>
Dez harnasch was von in getân.<br/>
dô schouweten disen bunten man<br/>
al die wunders kunden jehn,<br/>
die mohtenz dâ mit wârheit spehn:<br/>
Feirefîz truoc vremdiu mâl.<br/>
Gâwân sprach ze Parzivâl<br/>
«neve, tuo den gesellen dîn<br/>
mir kunt: er treit sô wæhen schîn,<br/>
dem ich gelîchez nie gesach.»<br/>
Parzivâl zuo sîm wirte sprach<br/>
«bin ich dîn mâc, daz ist ouch er:<br/>
des sî Gahmuret dîn wer.<br/>
diz ist der künec von Zazamanc.<br/>
mîn vater dort mit prîse erranc<br/>
Belakân, diu disen rîter truoc.»<br/>
Gâwân den heiden dô genuoc<br/>
kuste: der rîche Feirafîz<br/>
was beidiu swarz unde wîz<br/>
über al sîn vel, wan daz der munt<br/>
gein halbem zil tet rœte kunt.
</p>
<p>
man brâht in beiden samt gewant:<br/>
daz was für tiwer kost erkant:<br/>
ûz Gâwâns kamer truoc manz dar.<br/>
dô kômen frouwen lieht gevar.<br/>
diu herzogîn liez Cundrîê<br/>
unt Sangîven küssen ê:<br/>
si selbe unt Arnîve in dô<br/>
kusten. Feirefîz was vrô,<br/>
daz er sô clâre frouwen sach:<br/>
ich wæne im liebe dran geschach.<br/>
Gâwân zuo Parzivâle sprach<br/>
«neve, dîn niwez ungemach<br/>
sagt mir dîn helm und ouch der schilt.<br/>
iu ist bêden strîtes mit gespilt,<br/>
dir und dem bruoder dîn:<br/>
gein wem erholt ir disen pîn?»<br/>
«ez wart nie herter strît erkant,»<br/>
sprach Parzivâl. «mîns bruoder hant<br/>
twanc mich wer in grôzer nôt.<br/>
wer ist ein segen für den tôt.<br/>
ûf disen heinlîchen gast<br/>
von slage mîn starkez swert zebrast.<br/>
dô tet er kranker vorhte schîn:<br/>
er warf verr ûz der hant daz sîn.<br/>
er vorhte et an mir sünde,<br/>
ê wir gerechenten ze künde.<br/>
nu hân ich sîne hulde wol,<br/>
die ich mit dienste gern erhol.»
</p>
<p>
Gâwân sprach «mir wart gesagt<br/>
von eime strîte unverzagt.<br/>
ûf Schastel marveil man siht<br/>
swaz inre sehs mîln geschiht,<br/>
in der sûl ûf mîme warthûs.<br/>
dô sprach mîn œheim Artûs,<br/>
der dâ strite des selben mâls,<br/>
daz wærstu, neve von Kingrivâls.<br/>
du hâst diu wâren mære brâht:<br/>
dir was des strîts doch vor gedâht.<br/>
nu geloube mir daz ich dir sage:<br/>
dîn wære gebiten hie aht tage<br/>
Mit grôzer rîcher hôchgezît.<br/>
mich müet iwer beider strît:<br/>
dâ sult ir bî mir ruowen nâch.<br/>
sît aber strît von iu geschach,<br/>
ir erkennt ein ander deste baz.<br/>
nu kieset friwentschaft für den haz.»<br/>
Gâwân des âbents az dest ê,<br/>
daz sîn neve von Thasmê,<br/>
Feirefîz Anschevîn,<br/>
dennoch vaste, und der bruoder sîn.<br/>
matraze dicke unde lanc,<br/>
der wart ein wîter umbevanc.<br/>
kultern maneger künne<br/>
von palmât niht ze dünne<br/>
wurden dô der matraze dach.<br/>
tiwer pfell man drûf gesteppet sach,<br/>
beidiu lanc unde breit.<br/>
diu Clinschores rîcheit<br/>
wart dâ ze schouwen für getragen.<br/>
dô sluoc man ûf (sus hôrt ich sagen)<br/>
von pfell vier ruclachen<br/>
mit rîlîchen sachen,<br/>
gein ein ander viersîte;<br/>
darunde senfte plumîte,<br/>
mit kultern verdecket,<br/>
ruclachen drüber gestecket.
</p>
<p>
der rinc begreif sô wît ein velt,<br/>
dâ wærn gestanden sehs gezelt<br/>
âne gedrenge der snüere.<br/>
(unbescheidenlîche ich füere,<br/>
Wolt ich d'âventiur fürbaz lân.)<br/>
dô enbôt mîn hêr Gâwân<br/>
ze hove Artûse mære,<br/>
wer dâ komen wære:<br/>
der rîche heiden wære dâ,<br/>
den diu heidnîn Eckubâ<br/>
sô prîste bî dem Plimizœl.<br/>
Jofreit fîz Ydœl<br/>
Artûs daz mære sagte,<br/>
des er freude vil bejagte.
</p>
<p>
Jofreit bat in ezzen fruo,<br/>
unt clârlîche grîfen zuo<br/>
mit rîtern und mit frouwen schar,<br/>
unt höfschlîche komen dar,<br/>
daz siz sô ane geviengen<br/>
und werdeclîche enpfiengen<br/>
des stolzen Gahmuretes kint.<br/>
«swaz hie werder liute sint,<br/>
die bringe ich,» sprach der Bertenoys.<br/>
Jofreit sprach «erst sô kurtoys,<br/>
ir muget in alle gerne sehn:<br/>
wan ir sult wunder an im spehn.<br/>
er vert ûz grôzer rîcheit:<br/>
sîniu wâpenlîchiu kleit<br/>
nie man vergelten möhte:<br/>
deheiner hant daz töhte.<br/>
Löver, Bertâne, Engellant,<br/>
von Pârîs unz an Wîzsant,<br/>
der dergein leit al die terre,<br/>
ez wærem gelte verre.»<br/>
Jofreit was wider komn.<br/>
von dem het Artûs vernomn,<br/>
wie er werben solde,<br/>
ob er enpfâhen wolde<br/>
sînen neven den heiden.<br/>
daz sitzen wart bescheiden<br/>
an Gâwânes ringe<br/>
mit höfschlîchem dinge.<br/>
diu messenîe der herzogin<br/>
unt die gesellen under in<br/>
ze Gâwânes zeswen saz.<br/>
anderhalp mit freuden az<br/>
ritter, Clinschores diet.<br/>
der frouwen sitzen man beschiet<br/>
über gein Gâwân an den ort<br/>
sâzen Clinschors frouwen dort:<br/>
des was manegiu lieht gemâl.<br/>
Feirefîz und Parzivâl<br/>
sâzen mitten zwischenn frouwen:<br/>
man moht dâ clârheit schouwen.<br/>
der turkoyte Flôrant<br/>
unt Sangîve diu wert erkant,<br/>
unt der herzoge von Gôwerzîn<br/>
unt Cundrîê daz wîp sîn<br/>
über gein ein ander sâzen.<br/>
ich wæn des, niht vergâzen<br/>
Gâwân und Jofreit<br/>
ir alten gesellekeit:<br/>
si âzen mit ein ander.<br/>
diu herzogîn mit blicken glander<br/>
Mit der küneginne Arnîven az:<br/>
ir enwedriu dâ niht vergaz,<br/>
ir gesellekeite<br/>
wârns ein ander vil bereite.<br/>
bî Gâwâne saz sîn ane,<br/>
Orgelûse ûzerhalp her dane.
</p>
<p>
da rezeigt diu rehte unzuht<br/>
von dem ringe ir snellen fluht.<br/>
man truoc bescheidenlîche dar<br/>
den rîtern und den frouwen gar<br/>
ir spîse zühteclîche.<br/>
Feirefîz der rîche<br/>
sprach ze Parzivâl dem bruoder sîn<br/>
«Jupiter die reise mîn<br/>
mir ze sælden het erdâht,<br/>
daz mich sîn helfe her hât brâht,<br/>
da ich mîne werden mâge sihe.<br/>
von rehter schult ich prîses gihe<br/>
mînem vater, den ich hân verlorn:<br/>
der was ûz rehtem prîs erborn.»
</p>
<p>
der Wâleis sprach «ir sult noch sehn<br/>
liut den ir prîses müezet jehn,<br/>
bî Artûs dem houbetman,<br/>
mangen rîter manlîch getân.<br/>
swie schier diz ezzen nu zergêt,<br/>
unlange'z dâ nâch gestêt,<br/>
unz ir die werden sehet komn,<br/>
an den vil prîses ist vernomn.<br/>
swaz tavelrunder kreft ist bî,<br/>
dern sizt hie niwan rîter drî;<br/>
Der wirt unde Jofreit:<br/>
etswenne ich ouch den prîs erstreit,<br/>
daz man mîn drüber gerte,<br/>
des ich si dô gewerte.»
</p>
<p>
si nâmn diu tischlachen dan<br/>
vor al den frowen und vor den man:<br/>
des was zît, dô man gaz.<br/>
Gâwân der wirt niht langer saz:<br/>
die herzogîn und ouch sîn anen<br/>
begunder biten unde manen,<br/>
daz si Sangîven ê<br/>
unt die süezen Cundrîê<br/>
næmen unde giengen dar<br/>
aldâ der heiden bunt gevar<br/>
saz, unt daz si pflægen sîn.<br/>
Feirefîz Anschevîn<br/>
sach dise frouwen gein im gên:<br/>
gein den begunder ûf dô stên.<br/>
als tet sîn bruoder Parzivâl.<br/>
diu herzoginne lieht gemâl<br/>
nam Feirefîzen mit der hant:<br/>
swaz si frowen und rîter stên dâ vant,<br/>
die bat si sitzen alle.<br/>
dô reit dar zuo mit schalle<br/>
Artûs mit den sînen.<br/>
man hôrt dâ pusînen,<br/>
tambûrn, floitiern, stîven.<br/>
der suon Arnîven<br/>
reit dar zuo mit krache.<br/>
dirre frœlîchen sache<br/>
Der heiden jach für werdiu dinc.<br/>
sus reit an Gâwânes rinc<br/>
Artûs mit sînem wîbe<br/>
und mit manegem clâren lîbe,<br/>
mit rîtern und mit frouwen.<br/>
der heiden mohte schouwen<br/>
daz ouch dâ liute wâren<br/>
junc mit solhen jâren<br/>
daz si pflâgen varwe glanz.<br/>
dô was der künec Gramoflanz<br/>
dennoch in Artûses pflege:<br/>
dâ reit och ûf dem selben wege<br/>
Itonjê sîn âmîe,<br/>
diu süeze valsches vrîe.
</p>
<p>
do rebeizte der tavelrunder schar<br/>
mit manger frouwen wol gevar.<br/>
Ginovêr liez Itonjê<br/>
ir neven den heiden küssen ê:<br/>
si selbe dô dar nâher gienc,<br/>
Feirefîzen si mit kusse enpfienc.<br/>
Artûs und Gramoflanz<br/>
mit getriulîcher liebe ganz<br/>
enpfiengen disen heiden.<br/>
dâ wart im von in beiden<br/>
mit dienst erboten êre,<br/>
und sîner mâge mêre<br/>
im tâten guoten willen schîn.<br/>
Feirefîz Anschevîn<br/>
was dâ ze guoten friunden komn:<br/>
daz het er schiere an in vernomn.<br/>
Nider sâzen wîp unde man<br/>
und manec maget wol getân.<br/>
wolt er sichs underwinden,<br/>
etslîch rîter moht dâ vinden<br/>
süeziu wort von süezem munde,<br/>
ob er minne werben kunde.<br/>
die bete liez gar âne haz<br/>
manc clâriu frouwe diu dâ saz.<br/>
guot wîp man nie gezürnen sach,<br/>
ob wert man nâch ir helfe sprach:<br/>
si hât versagen unt wern bevor.<br/>
giht man freude iht urbor,<br/>
den zins muoz wâriu minne gebn.<br/>
sus sah ich ie die werden lebn.<br/>
dâ saz dienst unde lôn.<br/>
ez ist ein helfeclîcher dôn,<br/>
swâ friundîn rede wirt vernomn,<br/>
diu friunde mac ze staten komn.
</p>
<p>
Artûs zuo Feirefîze saz.<br/>
ir deweder dô vergaz,<br/>
sine tæten bêde ir vrâge reht<br/>
mit süezer gegenrede sleht.<br/>
Artûs sprach «nu lob ichs got,<br/>
daz er dise êre uns erbôt,<br/>
daz wir dich hie gesehen hân.<br/>
ûz heidenschaft gefuor nie man<br/>
ûf toufpflegenden landen,<br/>
den mit dienstlîchen handen<br/>
ich gerner diens werte,<br/>
swar des dîn wille gerte.»<br/>
Feirefîz zArtûse sprach<br/>
«al mîn ungelücke brach,<br/>
dô diu gotinne Jûnô<br/>
mîn segelweter fuogte sô<br/>
in disiu westerrîche.<br/>
du gebârest vil gelîche<br/>
einem man des werdekeit<br/>
ist mit mæren harte breit:<br/>
bistu Artûs genant,<br/>
sô ist dîn name verre erkant.»
</p>
<p>
Artûs sprach «er êrte sich,<br/>
der mich geprîset wider dich<br/>
und gein andern liuten hât.<br/>
sîn selbes zuht gap im den rât<br/>
mêr dan ichz gedienet hân:<br/>
er hâtz durch höfscheit getân.<br/>
ich pin Artûs genennet,<br/>
und hete gern erkennet<br/>
wie du sîst komn in ditze lant.<br/>
hât dich friwendîn ûz gesant,<br/>
diu muoz sîn vil gehiure,<br/>
op du durh âventiure<br/>
alsus verre bist gestrichen.<br/>
ist si ir lônes ungeswichen,<br/>
daz hœhet wîbe dienst noch paz.<br/>
ein ieslîch wîp enpfienge haz<br/>
von ir dienstbietære,<br/>
op dir ungelônet wære.»
</p>
<p>
«ez wirt al anders vernomn,»<br/>
sprach der heiden: «nu hœr ouch mîn komn.<br/>
Ich füer sô kreftigez her,<br/>
Troyære lantwer<br/>
unt jene die si besâzen<br/>
müesen rûmen mir die strâzen,<br/>
op si beidenthalp noch lebten<br/>
und strîtes gein mir strebten,<br/>
si möhten siges niht erholn,<br/>
si müesen schumpfentiure doln<br/>
von mir und von den mînen.<br/>
ich hân in manegen pînen<br/>
bejagt mit rîterlîcher tât<br/>
daz mîn nu genâde hât<br/>
diu küngîn Secundille.<br/>
swes diu gert, deist mîn wille.<br/>
si hât gesetzet mir mîn lebn:<br/>
si hiez mich milteclîche gebn<br/>
unt guote rîter an mich nemen:<br/>
des solte mich durch si gezemen.<br/>
daz ist alsô ergangen:<br/>
mit schilde bevangen<br/>
ist zingesinde mir benant<br/>
manec rîter wert erkant.<br/>
da engein ir minne ist mîn lôn.<br/>
ich trage ein ecidemôn<br/>
ûf dem schilde, als si mir gebôt.<br/>
swâ ich sider kom in nôt,<br/>
zehant so ich an si dâhte,<br/>
ir minne helfe brâhte.<br/>
diu was mir bezzer trôstes wer<br/>
denne mîn got Jupiter.»<br/>
Artûs sprach «von dem vater dîn,<br/>
Gahmurete, dem neven mîn,<br/>
ist ez dîn volleclîcher art,<br/>
in wîbe dienst dîn verriu vart.<br/>
ich wil dich diens wizzen lân,<br/>
daz selten grœzer ist getân<br/>
ûf erde decheinem wîbe,<br/>
ir wünneclîchem lîbe.<br/>
ich mein die herzoginne,<br/>
diu hie sitzet. nâch ir minne<br/>
ist waldes vil verswendet:<br/>
ir minne hât gepfendet<br/>
an freuden manegen rîter guot<br/>
und in erwendet hôhen muot.»
</p>
<p>
er sagt ir urliuge gar,<br/>
und ouch von [der] Clinschores schar,<br/>
die dâ sâzen en allen sîten,<br/>
unt von den zwein strîten<br/>
die Parzivâl sîn bruoder streit<br/>
ze Jôflanze ûf dem anger breit.<br/>
«und swaz er anders hât ervaren<br/>
da er den lîp niht kunde sparen,<br/>
er sol dirz selbe machen kunt.<br/>
er suochet einen hôhen funt,<br/>
nâch dem grâle wirbet er.<br/>
von iu beiden samt ist daz mîn ger,<br/>
ir saget mir liute unde lant,<br/>
die iu mit strîte sîn bekant.»<br/>
der heiden sprach «ich nenne sie,<br/>
die mir die rîter füerent hie.<br/>
Der künec Papirîs von Trogodjente,<br/>
und der grâve Behantîns von Kalomidente,<br/>
der herzoge Farjelastis von Affricke,<br/>
und der künec Liddamus von Agrippe,<br/>
der künec Tridanz von Tinodonte,<br/>
und der künec Amaspartîns von Schipelpjonte,<br/>
der herzoge Lippidîns von Agremuntîn,<br/>
und der künec Milôn von Nomadjentesîn,<br/>
von Assigarzîonte der grâve Gabarîns,<br/>
und von Rivigitas der künec Translapîns,<br/>
von Hiberborticôn der grâve Filones,<br/>
und von Centriûn der künec Killicrates,<br/>
der grâve Lysander von Ipopotiticôn,<br/>
und der herzoge Tiridê von Elixodjôn,<br/>
von Orastegentesîn der künec Thôarîs,<br/>
und von Satarchjonte der herzoge Alamîs,<br/>
der künec Amincas von Sotofeititôn,<br/>
und der herzoge von Duscontemedôn,<br/>
von Arâbîe der künec Zarôastêr,<br/>
und der grâve Possizonjus von Thilêr,<br/>
der herzoge Sennes von Narjoclîn,<br/>
und der grâve Edissôn von Lanzesardîn,<br/>
von Janfûse der grâve Fristines,<br/>
und von Atropfagente der herzoge Meiones,<br/>
von Nourjente der herzoge Archeinor,<br/>
und von Panfatis der grâve Astor,<br/>
die von Azagouc und Zazamanc,<br/>
und von Gampfassasche der künec Jetakranc,<br/>
der grâve Jûrâns von Blemunzîn,<br/>
unt der herzoge Affinamus von Amantasîn.<br/>
Ich hete ein dinc für schande.<br/>
man jach in mîme lande,<br/>
kein bezzer rîter möhte sîn<br/>
dan Gahmuret Anschevîn,<br/>
der ie ors überschrite.<br/>
ez was mîn wille und och mîn site,<br/>
daz ich füere unz ich in fünde:<br/>
sît gewan ich strîtes künde.<br/>
von mînen zwein landen her<br/>
fuort ich kreftec ûfez mer.<br/>
gein rîterschefte het ich muot:<br/>
swelch lant was werlîch unde guot,<br/>
daz twang ich mîner hende,<br/>
unz verre inz ellende.<br/>
dâ werten mich ir minne<br/>
zwuo rîche küneginne,<br/>
Olimpîe und Clauditte.<br/>
Secundille ist nu diu dritte.<br/>
ich hân durch wîp vil getân:<br/>
hiute alrêst ich künde hân<br/>
daz mîn vater Gahmuret ist tôt.<br/>
mîn bruoder sage ouch sîne nôt.»<br/>
dô sprach der werde Parzivâl<br/>
«sît ich schiet vonme grâl,<br/>
sô hât mîn hant mit strîte<br/>
in der enge unt an der wîte<br/>
vil rîterschefte erzeiget,<br/>
etslîches prîs geneiget,<br/>
der des was ungewenet ie.<br/>
die wil ich iu nennen hie,<br/>
Von Lirivoyn den künec Schirnîel,<br/>
und von Avendroyn sîn bruoder Mirabel,<br/>
den künec Serabil von Rozokarz,<br/>
und den künec Piblesûn von Lorneparz,<br/>
von Sirnegunz den künec Senilgorz,<br/>
und von Villegarunz Strangedorz,<br/>
von Mirnetalle den grâven Rogedâl,<br/>
und von Pleyedunze Landunâl,<br/>
den künec Oniprîz von Itolac,<br/>
und den künec Zyrolan von Semblidac,<br/>
von Jeroplîs den herzogn Jerneganz,<br/>
und von Zambrôn den grâven Plineschanz,<br/>
von Tutelêunz den grâven Longefiez,<br/>
und von Privegarz den herzogen Marangliez,<br/>
von Pictacôn den herzogen Strennolas,<br/>
und von Lampregûn den grâven Parfoyas,<br/>
von Ascalûn den künec Vergulaht,<br/>
und von Pranzîle den grâven Bogudaht,<br/>
Postefar von Laudundrehte,<br/>
und den herzogn Leidebrôn von Redunzehte,<br/>
von Leterbe Collevâl,<br/>
und Jovedast von Arl ein Provenzâl,<br/>
von Tripparûn den grâven Karfodyas.<br/>
diz ergienc dâ turnieren was,<br/>
die wîle ich nâch dem grâle reit.<br/>
solt ich gar nennen dâ ich streit,<br/>
daz wæren unkundiu zil:<br/>
durch nôt ichs muoz verswîgen vil.<br/>
swaz ir mir kunt ist getân,<br/>
die wæne ich genennet hân.»<br/>
Der heiden was von herzen vrô,<br/>
daz sîns pruoder prîs alsô<br/>
stuont, daz sîn hant erstreit<br/>
sô manege hôhe werdekeit.<br/>
des dancter im sêre:<br/>
er hetes selbe och êre.
</p>
<p>
innen des hiez tragen Gâwân,<br/>
als ez unwizzende wære getân,<br/>
des heidens zimierde in den rinc.<br/>
si prüevetenz dâ für hôhiu dinc.<br/>
rîter unde frouwen<br/>
begunden alle schouwen<br/>
[den] wâpenroc, [den] schilt, [daz] kursît.<br/>
der helm was zenge noch ze wît.<br/>
si prîsten al gemeine<br/>
die tiwern edeln steine<br/>
die dran verwieret lâgen.<br/>
niemen darf mich vrâgen<br/>
von ir arde, wie sie wæren,<br/>
die lîhten unt die swæren:<br/>
iuch hete baz bescheiden des<br/>
Eraclîus ode Ercules<br/>
unt der Krieche Alexander,<br/>
unt dennoch ein ander,<br/>
der wîse Pictagoras,<br/>
der ein astronomierre was,<br/>
unt sô wîse âne strît,<br/>
niemen sît Adâmes zît<br/>
möhte im glîchen sin getragen.<br/>
der kunde wol von steinen sagen.<br/>
Die frouwen rûnten dâ, swelch wîp<br/>
dâ mite zierte sînen lîp,<br/>
het er gein in gewenket,<br/>
sô wær sîn prîs verkrenket.<br/>
etslîchiu was im doch sô holt,<br/>
si hete sîn dienst wol gedolt,<br/>
ich wæn durch sîniu fremdiu mâl.<br/>
Gramoflanz, Artûs und Parzivâl<br/>
unt der wirt Gâwân,<br/>
die viere giengen sunder dan.<br/>
den frouwen wart bescheiden<br/>
in ir pflege der rîche heiden.
</p>
<p>
Artûs warp ein hôchgezît,<br/>
daz diu des morgens âne strît<br/>
ûf dem velde ergienge,<br/>
daz man dâ mite enpfienge<br/>
sînen neven Feirefîz.<br/>
«an den gewerp kêrt iwern vlîz<br/>
und iwer besten witze,<br/>
daz er mit uns besitze<br/>
ob der tavelrunder.»<br/>
si lobten al besunder,<br/>
si wurbenz, wærez im niht leit.<br/>
dô lobte in gesellekeit<br/>
Feirefîz der rîche.<br/>
daz volc fuor al gelîche,<br/>
dô man geschancte, an ir gemach.<br/>
manges freude aldâ geschach<br/>
smorgens, ob ich sô sprechen mac,<br/>
do erschein der süeze mære tac.<br/>
Utepandragûns suon<br/>
Artûsen sah man alsus tuon.<br/>
er prüevete kostenlîche<br/>
ein tavelrunder rîche<br/>
ûz eime drîanthasmê.<br/>
ir habet wol gehœret ê,<br/>
wie ûf dem Plimizœles plân<br/>
einer tavelrunder wart getân:<br/>
nâch der disiu wart gesniten,<br/>
sinewel, mit solhen siten,<br/>
si erzeigte rîlîchiu dinc.<br/>
sinwel man drumbe nam den rinc<br/>
ûf einem touwec grüenen gras,<br/>
daz wol ein poynder landes was<br/>
vome sedel an tavelrunder:<br/>
diu stuont dâ mitten sunder,<br/>
niht durch den nutz, et durh den namn.<br/>
sich moht ein bœse man wol schamn,<br/>
ob er dâ bî den werden saz:<br/>
die spîs sîn munt mit sünden az.
</p>
<p>
der rinc wart bî der schœnen naht<br/>
gemezzen unde vor bedâht<br/>
wol nâch rîlîchen ziln.<br/>
es möhte ein armen künec beviln,<br/>
als man den rinc gezieret vant,<br/>
da der mitte morgen wart erkant.<br/>
Gramoflanz unt Gâwân,<br/>
von in diu koste wart getân.<br/>
Artûs was des landes gast:<br/>
sîner koste iedoch dâ niht gebrast.<br/>
Ez ist selten worden naht,<br/>
wan deiz der sunnen ist geslaht,<br/>
sine bræhte ie den tac dernâch.<br/>
al daz selbe ouch dâ geschach:<br/>
er schein in süeze lûter clâr.<br/>
dâ streich manc ritter wol sîn hâr,<br/>
dar ûf bluomîniu schapel.<br/>
manc ungevelschet frouwen vel<br/>
man dâ bî rôten münden sach,<br/>
ob Kyôt die wârheit sprach.<br/>
rittr und frouwen truogn gewant,<br/>
niht gesniten in eime lant;<br/>
wîbe gebende, nider, hôch,<br/>
als ez nâch ir lantwîse zôch.<br/>
dâ was ein wît gesamentiu diet:<br/>
durch daz ir site sich underschiet.<br/>
swelch frowe was sunder âmîs,<br/>
diu getorste niht decheinen wîs<br/>
über tavelrunder komn.<br/>
het si dienst ûf ir lôn genomn<br/>
und gap si lônes sicherheit,<br/>
an tavelrunder rinc si reit.<br/>
die andern muosenz lâzen:<br/>
in ir herberge se sâzen.
</p>
<p>
Dô Artûs messe hete vernomn,<br/>
man sach Gramoflanzen komn,<br/>
unt den herzogen von Gôwerzîn,<br/>
und Flôranden den gesellen sîn.<br/>
die drî gerten sunder<br/>
pfliht über tavelrunder.<br/>
Artûs werte si des sân.<br/>
vrâge iuch wîb oder man,<br/>
wer trüege die rîchsten hant,<br/>
der ie von deheime lant<br/>
über tavelrunder gesaz,<br/>
irn mugt sis niht bescheiden baz,<br/>
ez was Feirefîz Anschevîn.<br/>
dâ mite lât die rede sîn.
</p>
<p>
si zogten gein dem ringe<br/>
mit werdeclîchem dinge.<br/>
etslîch frouwe wart gehurt,<br/>
wære ir pfert niht wol gegurt,<br/>
si wære gevallen schiere.<br/>
manc rîche baniere<br/>
sah man zallen sîten komn.<br/>
dâ wart der buhurt wît genomn<br/>
alumbe der tavelrunder rinc.<br/>
ez wâren höfschlîchiu dinc,<br/>
daz ir keiner in den rinc gereit:<br/>
daz velt was ûzerhalp sô breit,<br/>
si mohten d'ors ersprengen<br/>
unt sich mit hurte mengen<br/>
und ouch mit künste rîten sô,<br/>
dês diu wîp ze sehen wâren vrô.
</p>
<p>
si kômn och dâ si sâzen,<br/>
aldâ die werden âzen.<br/>
kamerær, truhsæzen, schenken,<br/>
muosen daz bedenken,<br/>
wie manz mit zuht dâ für getruoc.<br/>
ich wæn man gab in dâ genuoc.<br/>
Ieslîch frouwe hete prîs,<br/>
diu dâ saz bî ir âmîs.<br/>
manger durch gerndes herzen rât<br/>
gedient was mit hôher tât.<br/>
Feirefîz unt Parzivâl<br/>
mit prüeven heten süeze wal<br/>
jene frouwen unde dise.<br/>
man gesach ûf acker noch ûf wise<br/>
liehter vel noch rœter munt<br/>
sô manegen nie ze keiner stunt,<br/>
alsô man an dem ringe vant.<br/>
des wart dem heiden freude erkant.
</p>
<p>
wol dem künfteclîchen tage!<br/>
gêrt sî ir süezen mære sage,<br/>
als von ir munde wart vernomn!<br/>
man sach ein juncfrouwen komn,<br/>
ir kleider tiwer und wol gesniten,<br/>
kostbære nâch Franzoyser siten.<br/>
ir kappe ein rîcher samît<br/>
noch swerzer denn ein gênît.<br/>
arâbesch golt gap drûffe schîn,<br/>
wol geworht manc turteltiubelîn<br/>
nâch dem insigel des grâles.<br/>
si wart des selben mâles<br/>
beschouwet vil durch wunders ger.<br/>
nu lât si heistieren her.<br/>
ir gebende was hôh unde blanc:<br/>
mit manegem dicken umbevanc<br/>
was ir antlütze verdecket<br/>
und niht ze sehen enblecket.<br/>
Senfteclîche und doch in vollen zelt<br/>
kom si rîtende über velt.<br/>
ir zoum, ir satel, ir runzît,<br/>
was rîche und tiure ân allen strît.<br/>
man liez se an den zîten<br/>
in den rinc rîten.<br/>
diu wîse, niht diu tumbe,<br/>
reit den rinc alumbe.<br/>
man zeigete ir wâ Artûs saz,<br/>
gein dem si grüezens niht vergaz.<br/>
en franzoys was ir sprâche:<br/>
si warp daz ein râche<br/>
ûf si verkorn wære<br/>
unt daz man hôrt ir mære.<br/>
den künec unt die künegîn<br/>
bat si helfe und an ir rede sîn.
</p>
<p>
si kêrte von in al zehant<br/>
dâ si Parzivâlen sitzen vant<br/>
bî Artûse nâhen.<br/>
si begunde ir sprunges gâhen<br/>
von dem pfärde ûfez gras.<br/>
si viel mit zuht, diu an ir was,<br/>
Parzivâle an sînen fuoz,<br/>
si warp al weinde umb sînen gruoz,<br/>
sô daz er zorn gein ir verlür<br/>
und âne kus ûf si verkür.<br/>
Artûs unt Feirefîz<br/>
an  den gewerp leiten vlîz.<br/>
Parzivâl truoc ûf si haz:<br/>
durch friunde bet er des vergaz<br/>
Mit triwen âne vâre.<br/>
diu werde, niht diu clâre,<br/>
snellîche wider ûf spranc:<br/>
si neig in unde sagte in danc,<br/>
die ir nâch grôzer schulde<br/>
geholfen heten hulde.
</p>
<p>
si want mit ir hende<br/>
wider ab ir houbtgebende:<br/>
ez wær bezel oder snürrinc,<br/>
daz warf si von ir an den rinc.<br/>
Cundrîe la surziere<br/>
wart dô bekennet schiere,<br/>
und des grâls wâpen daz si truoc,<br/>
daz wart beschouwet dô genuoc.<br/>
si fuorte och noch den selben lîp,<br/>
den sô manc man unde wîp<br/>
sach zuo dem Plimizœle komn.<br/>
ir antlütze ir habt vernomn:<br/>
ir ougen stuonden dennoch sus,<br/>
gel als ein thopazîus,<br/>
ir zene lanc: ir munt gap schîn<br/>
als ein vîol weitîn.<br/>
wan daz si truoc gein prîse muot,<br/>
si fuorte ân nôt den tiuren huot<br/>
ûf dem Plimizœles plân:<br/>
diu sunne het ir niht getân.<br/>
diune moht ir vel durch daz hâr<br/>
niht verselwen mit ir blickes vâr.
</p>
<p>
si stuont mit zühten unde sprach<br/>
des man für hôhiu mære jach.<br/>
An der selben stunde<br/>
ir rede si sus begunde.<br/>
«ôwol dich, Gahmuretes suon!<br/>
got wil genâde an dir nu tuon.<br/>
ich mein den Herzeloyde bar.<br/>
Feirefîz der vêch gevar<br/>
muoz mir willekomen sîn<br/>
durch Secundilln die frouwen mîn<br/>
und durch manege hôhe werdekeit,<br/>
die von kindes jugent sîn prîs erstreit.»
</p>
<p>
zuo Parzivâle sprach si dô<br/>
«nu wis kiusche unt dâ bî vrô.<br/>
wol dich des hôhen teiles,<br/>
du krône menschen heiles!<br/>
daz epitafjum ist gelesen:<br/>
du solt des grâles hêrre wesen.<br/>
Condwîr âmûrs daz wîp dîn<br/>
und dîn sun Loherangrîn<br/>
sint beidiu mit dir dar benant.<br/>
dô du rûmdes Brôbarz daz lant,<br/>
zwên süne si lebendec dô truoc.<br/>
Kardeiz hât och dort genuoc.<br/>
wær dir niht mêr sælden kunt,<br/>
wan daz dîn wârhafter munt<br/>
den werden unt den süezen<br/>
mit rede nu  sol grüezen:<br/>
den künec Anfortas nu nert<br/>
dîns mundes vrâge, diu im wert<br/>
siufzebæren jâmer grôz:<br/>
wâ wart an sælde ie dîn genôz?»<br/>
Siben sterne si dô nante<br/>
heidensch. die namen bekante<br/>
der rîche werde Feirafîz,<br/>
der vor ir saz swarz unde wîz.<br/>
si sprach «nu prüeve, Parzivâl.<br/>
der hôhste plânête Zvâl,<br/>
und der snelle Almustrî,<br/>
Almaret, [und] der liehte Samsî,<br/>
erzeigent sælekeit an dir.<br/>
der fünfte heizt Alligafir,<br/>
unde der sehste Alkitêr,<br/>
und uns der næhste Alkamêr.<br/>
ich ensprichez niht ûz eime troum:<br/>
die sint des firmamentes zoum,<br/>
die enthalden sîne snelheit:<br/>
ir kriec gein sîme loufte ie streit.<br/>
sorge ist dînhalp nu weise.<br/>
swaz der plânêten reise<br/>
umblouft, [und] ir schîn bedecket,<br/>
des sint dir zil gestecket<br/>
ze reichen und zerwerben.<br/>
dîn riwe muoz verderben.<br/>
wan ungenuht al eine,<br/>
dern gît dir niht gemeine<br/>
der grâl und des grâles kraft<br/>
verbietent valschlîch geselleschaft.<br/>
du hetes junge sorge erzogn:<br/>
die hât kumendiu freude an dir betrogn.<br/>
du hâst der sêle ruowe erstriten<br/>
und des lîbes freude in sorge erbiten.»<br/>
Parzivâln ir mæres niht verdrôz.<br/>
durch liebe ûz sînen ougen vlôz<br/>
wazzer, sherzen ursprinc.<br/>
dô sprach er «frouwe, solhiu dinc<br/>
als ir hie habt genennet,<br/>
bin ich vor gote erkennet<br/>
sô daz mîn sündehafter lîp,<br/>
und hân ich kint, dar zuo mîn wîp,<br/>
daz diu des pflihte sulen hân,<br/>
sô hât got wol zuo mir getân.<br/>
swar an ir mich ergetzen meget,<br/>
dâ mite ir iwer triwe reget.<br/>
iedoch het ich niht missetân,<br/>
ir het mich zorns etswenne erlân.<br/>
done wasez et dennoch niht mîn heil:<br/>
nu gebt ir mir sô hôhen teil,<br/>
dâ von mîn trûren ende hât.<br/>
die wârheit sagt mir iwer wât.<br/>
dô ich ze Munsalvæsche was<br/>
bî dem trûrgen Anfortas,<br/>
swaz ich dâ schilde hangen vant,<br/>
die wârn gemâl als iwer gewant:<br/>
vil turteltûben tragt ir hie.<br/>
frowe, nu sagt, wenn ode wie<br/>
ich süle gein mînen freuden varn,<br/>
und lât mich daz niht lange sparn.»<br/>
dô sprach si «lieber hêrre mîn,<br/>
ein man sol dîn geselle sîn.<br/>
den wel: geleites wart an mich.<br/>
durch helf niht lange sûme dich.»<br/>
Uber al den rinc wart vernomn<br/>
«Cundrîe la surziere ist komn,»<br/>
und waz ir mære meinde.<br/>
Orgelûs durh liebe weinde,<br/>
daz diu vrâg von Parzivâle<br/>
die Anfortases quâle<br/>
solde machen wendec.<br/>
Artûs der prîss genendec<br/>
ze Cundrîen mit zühten sprach<br/>
«frouwe, rîtt an iwer gemach,<br/>
lât iwer pflegn, lêrt selbe wie.»<br/>
si sprach «ist Arnîve hie,<br/>
swelch gemach mir diu gît,<br/>
des wil ich leben dise zît,<br/>
unz daz mîn hêrre hinnen vert.<br/>
ist ir gevancnisse erwert,<br/>
so erloubet daz ich müeze schouwen<br/>
si unt ander frouwen<br/>
den Clinschor teilte sînen vâr<br/>
mit gevancnisse nu manec jâr.»<br/>
zwên rîter huoben se ûf ir pfert:<br/>
zArnîven reit diu maget wert.
</p>
<p>
nu wasez ouch zît daz man dâ gaz.<br/>
Parzivâl bî sîm bruoder saz:<br/>
den bat er gesellekeit.<br/>
Feirefîz was im al bereit<br/>
gein Munsalvæsch ze rîten.<br/>
an den selben zîten<br/>
si stuonden ûf übr al den rinc.<br/>
Feirefîz warp hôhiu dinc:<br/>
Er frâgte den kûnec Gramoflanz,<br/>
op diu liebe wære ganz<br/>
zwischen im unt der nifteln sîn,<br/>
daz er daz tæte an im schîn.<br/>
«helft ir unt mîn neve Gâwân,<br/>
swaz wir hie künge und fürsten hân,<br/>
barûne und arme rîter gar,<br/>
daz der decheiner hinnen var<br/>
ê si mîn kleinœte ersehn.<br/>
mir wære ein laster hie geschehn,<br/>
schied ich vor gâbe hinnen vrî.<br/>
swaz hie varndes volkes sî,<br/>
die warten alle gâbe an mich.<br/>
Artûs, nu wil ich biten dich,<br/>
deiz den hôhen niht versmâhe,<br/>
des gewerbes gein in gâhe,<br/>
und wis des lasters für si pfant:<br/>
si rekanten nie sô rîche hant.<br/>
und gib mir boten in mîne habe,<br/>
dâ der prêsent sol komen abe.»
</p>
<p>
dô lobten si dem heiden,<br/>
sine wolten sich niht scheiden<br/>
von dem velde in vier tagen.<br/>
der heidn wart vrô: sus hôrt ich sagn.<br/>
Artûs im wîse boten gap,<br/>
dier solde senden an daz hap.<br/>
Feirefîz Gahmuretes kint<br/>
nam tincten unde permint.<br/>
sîn schrift wârzeichens niht verdarp:<br/>
ich wæne ie brief sô vil erwarp.<br/>
Die boten fuorn endehafte dan:<br/>
Parzivâl sîn rede alsus huop an.<br/>
en franzoys er zin allen sprach<br/>
als Trevrizent dort vorne jach,<br/>
daz den grâl ze keinen zîten<br/>
niemen möht erstrîten,<br/>
wan der von gote ist dar benant.<br/>
daz mære kom übr elliu lant,<br/>
kein strît möht in erwerben:<br/>
vil liut liez dô verderben<br/>
nâch dem grâle gewerbes list,<br/>
dâ von er noch verborgen ist.
</p>
<p>
Parzivâl unt Feirefîz<br/>
diu wîp lêrten jâmers vlîz.<br/>
si hetenz ungern vermiten:<br/>
in diu vier stücke shers si riten,<br/>
si nâmen urloup zal der diet.<br/>
ieweder dan mit freuden schiet,<br/>
gewâpent wol gein strîtes wer.<br/>
ame dritten tage ûzs heidens her<br/>
wart ze Jôflanze brâht,<br/>
sô grôzer gâb wart nie gedâht.<br/>
swelch künec dâ sîner gâbe enpfant,<br/>
daz half immer mêr des lant.<br/>
ieslîchem man nâh mâze sîn<br/>
wart nie sô tiuriu gâbe schîn,<br/>
al den frouwen rîche prêsent<br/>
von Trîande und von Nourîent.<br/>
ine weiz wiez her sich schiede hie:<br/>
Cundrî, die zwên, hin riten sie.<br/>
<h2>Buch XVI</h2>
</p>
<p>
der wære och schiere an im geschehn,<br/>
wan daz sin dicke liezen sehn<br/>
den grâl und des grâles kraft.<br/>
er sprach zuo sîner rîterschaft<br/>
«ich weiz wol, pflægt ir triuwe,<br/>
so erbarmet iuch mîn riuwe.<br/>
wie lange sol diz an mir wern?<br/>
welt ir iu selben rehtes gern,<br/>
sô müezt ir gelten mich vor gote.<br/>
ich stuont ie gerne ziwerm gebote,<br/>
sît ich von êrste wâpen truoc.<br/>
ich hân enkolten des genuoc,<br/>
op mir ie unprîs geschach,<br/>
unt op daz iwer keiner sach.<br/>
sît ir vor untriwen bewart,<br/>
sô lœst mich durch des helmes art<br/>
unt durch des schildes orden.<br/>
ir sît dick innen worden,<br/>
ob ez iu niht versmâhte,<br/>
daz ich diu beidiu brâhte<br/>
unverzagt ûf rîterlîchiu werc.<br/>
ich hân tal unde berc<br/>
mit maneger tjost überzilt<br/>
unt mit dem swerte alsô gespilt,<br/>
daz es die vînde an mir verdrôz,<br/>
swie wênc ich des gein iu genôz.<br/>
Ich freuden ellende,<br/>
zem urteillîchem ende<br/>
beklage ich eine iuch alle:<br/>
sô næht ez iwerem valle,<br/>
irn lât mich von iu scheiden.<br/>
mîn kumber solt iu leiden.<br/>
ir habt gesehn und ouch vernomn,<br/>
wie mir diz ungelücke ist komn.<br/>
waz toug ich iu ze hêrren nuo?<br/>
ez ist iu leider alze vruo,<br/>
wirt iwer sêle an mir verlorn.<br/>
waz sites habt ir iu erkorn?»
</p>
<p>
si heten kumbers in erlôst,<br/>
wan der trœstenlîche trôst,<br/>
den Trevrizent dort vorne sprach,<br/>
als er am grâle geschriben sach.<br/>
si warten anderstunt des man<br/>
dem al sîn freude aldâ entran,<br/>
und der helflîchen stunde<br/>
der vrâge von sîm munde.<br/>
der künec sich dicke des bewac,<br/>
daz er blinzender ougen pflac<br/>
etswenne gein vier tagn.<br/>
sô wart er zuome  grâle getragn,<br/>
ez wære im lieb ode leit:<br/>
sô twang in des diu siechheit,<br/>
daz er d'ougen ûf swanc:<br/>
sô muoser âne sînen danc<br/>
lebn und niht ersterben.<br/>
sus kundens mit im werben<br/>
Unz an den tac daz Parzivâl<br/>
unt Feirefîz der vêch gemâl<br/>
mit freudn ûf Munsalvæsche riten.<br/>
nu hete diu wîle des erbiten,<br/>
daz Mars oder Jupiter<br/>
wâren komen wider her<br/>
al zornec mit ir loufte<br/>
(sô was er der verkoufte)<br/>
dar si sich von sprunge huoben ê.<br/>
daz tet an sîner wunden wê<br/>
Anfortase, der sô qual,<br/>
magede und rîter hôrten schal<br/>
von sîme geschreie dicke,<br/>
unt die jâmerlîchen blicke<br/>
tet er in mit den ougen kunt.<br/>
er was unhelfeclîche wunt:<br/>
si mohten im gehelfen niht.<br/>
iedoch diu âventiure giht,<br/>
im kom diu wâre helfe nuo.<br/>
si griffen herzen jâmers zuo.<br/>
swenn im diu scharphe sûre nôt<br/>
daz strenge ungemach gebôt,<br/>
sô wart der luft gesüezet,<br/>
der wunden smac gebüezet.<br/>
vor im ûfem teppech lac<br/>
pigment und zerbenzînen smac,<br/>
müzzel unt arômatâ.<br/>
durch süezen luft lag ouch dâ<br/>
drîakl und amber tiure:<br/>
der smac was gehiure.<br/>
Swâ man ûfen teppech trat,<br/>
cardemôm, jeroffel, muscât,<br/>
lac gebrochen undr ir füezen<br/>
durh den luft süezen:<br/>
sô daz mit triten wart gebert,<br/>
sô was dâ sûr smac erwert.<br/>
sîn fiwer was lign alôê:<br/>
daz hân ich iu gesaget ê.
</p>
<p>
ame spanbette die stollen sîn<br/>
wâren vipperhornîn.<br/>
durch ruowen fürz gelüppe<br/>
von würzen manec gestüppe<br/>
was ûf den kultern gesæt.<br/>
gesteppet unde niht genæt<br/>
was dâ er ûfe lente,<br/>
pfell von Nourîente,<br/>
unt palmât was sîn matraz.<br/>
sîn spanbette was noch paz<br/>
gehêrt mit edelen steinen,<br/>
unt anders enkeinen.<br/>
daz spanbette zôch zein ander<br/>
strangen von salamander:<br/>
daz wârn undr im diu ricseil.<br/>
er hete an freuden kranken teil.<br/>
ez was rîche an allen sîten:<br/>
niemen darf des strîten<br/>
daz er bezzerz ie gesæhe.<br/>
ez was tiwer unde wæhe<br/>
von der edeln steine geslehte.<br/>
die hœrt hie nennen rehte.<br/>
Karfunkl unt silenîtes,<br/>
balax unt gagâtromes,<br/>
ônix unt calcidôn,<br/>
coralîs unt bestîôn,<br/>
unjô unt optallîes,<br/>
cerâuns unt epistîtes,<br/>
jerachîtes unt eljotrôpîâ,<br/>
panthers unt antrodrâgmâ,<br/>
prasem unde saddâ,<br/>
emathîtes unt djonisîâ,<br/>
achâtes unt celidôn,<br/>
sardonîs unt calcofôn,<br/>
cornîol unt jaspîs,<br/>
echîtes unt îrîs,<br/>
gagâtes unt ligûrîus,<br/>
abestô unt cegôlitus,<br/>
galactîdâ unt jacinctus,<br/>
orîtes unt enîdrus,<br/>
absist unt alabandâ,<br/>
crisolecter unt hîennîâ,<br/>
smârât unt magnes,<br/>
sapfîr unt pirrîtes.<br/>
ouch stuont her unde dâ<br/>
turkoyse unt lipparêâ,<br/>
crisolte, rubîne,<br/>
paleise unt sardîne,<br/>
adamas unt crisoprassîs,<br/>
melochîtes unt dîadochîs,<br/>
pêanîtes unt mêdus,<br/>
berillus unt topazîus.<br/>
Etslîcher lêrte hôhen muot:<br/>
ze sælde unt ze erzenîe guot<br/>
was dâ maneges steines sunder art.<br/>
vil kraft man an in innen wart,<br/>
derz versuochen kund mit listen.<br/>
dâ mite si muosen vristen<br/>
Anfortas, der ir herze truoc:<br/>
sîme volke er jâmers gap genuoc.<br/>
doch wirt nu freude an im vernomn.<br/>
in Terre de salvæsche ist komn,<br/>
von Jôflanze gestrichen,<br/>
dem sîn sorge was entwichen,<br/>
Parzivâl, sîn bruoder unde ein magt.<br/>
mir ist niht für wâr gesagt,<br/>
wie verr dâ zwischen wære.<br/>
si erfüern nu strîtes mære:<br/>
wan Cundrîe ir geleite<br/>
schiet si von arbeite.
</p>
<p>
si riten gein einer warte.<br/>
dâ gâhte gein in harte<br/>
manc wol geriten templeis,<br/>
gewâpent. die wârn sô kurteis,<br/>
ame geleite si wol sâhen<br/>
daz in freude solte nâhen.<br/>
der selben rotte meister sprach,<br/>
dô er vil turteltûben sach<br/>
glesten ab Cundrîen wât,<br/>
«unser sorge ein ende hât:<br/>
mit des grâls insigel hie<br/>
kumt uns des wir gerten ie,<br/>
Sît uns der jâmerstric beslôz.<br/>
habt stille: uns næhet freude grôz.»
</p>
<p>
Feirefîz Anschevîn<br/>
mant Parzivâln den bruoder sîn<br/>
an der selben zîte,<br/>
und gâhte geime strîte.<br/>
Cundrîe in mit dem zoume vienc,<br/>
daz sîner tjost dâ niht ergienc.<br/>
dô sprach diu maget rûch gemâl<br/>
bald zir hêrren Parzivâl<br/>
«schilde und baniere<br/>
möht ir rekennen schiere.<br/>
dort habt niht wans grâles schar:<br/>
die sint vil diensthaft iu gar.»<br/>
dô sprach der werde heiden<br/>
«sô sî der strît gescheiden.»
</p>
<p>
Parzivâl Cundrîen bat<br/>
gein in rîten ûf den pfat.<br/>
diu reit und sagt in mære,<br/>
waz in freuden komen wære.<br/>
swaz dâ templeise was,<br/>
die rebeizten nider ûfez gras.<br/>
an den selben stunden<br/>
manc helm wart ab gebunden.<br/>
Parzivâln enpfiengen si ze fuoz:<br/>
ein segen dûhte si sîn gruoz.<br/>
si enpfiengn och Feirefîzen<br/>
den swarzen unt den wîzen.<br/>
ûf Munsalvæsche wart geriten<br/>
al weinde und doch mit freude siten.<br/>
Si funden volkes ungezalt,<br/>
mangen wünneclîchen rîter alt,<br/>
edeliu kint, vil sarjante.<br/>
diu trûrge mahinante<br/>
dirre künfte vrô wol mohten sîn.<br/>
Feirefîz Anschevîn<br/>
unt Parzivâl, si bêde,<br/>
vor dem palas an der grêde<br/>
si wurden wol enpfangen.<br/>
in den palas wart gegangen.
</p>
<p>
dâ lac nâh ir gewonheit<br/>
hundert sinwel teppech breit,<br/>
ûf ieslîchem ein pflûmît<br/>
und ein kulter lanc von samît.<br/>
fuorn die zwên mit witzen,<br/>
si mohtn etswâ dâ sitzen,<br/>
unz manz harnasch von in enpfienc.<br/>
ein kamerær dar nâher gienc:<br/>
der brâht in kleider rîche,<br/>
den beiden al gelîche.<br/>
si sâzen, swaz dâ rîter was.<br/>
man truoc von golde (ez was niht glas)<br/>
für si manegen tiwern schâl.<br/>
Feirefîz unt Parzivâl<br/>
trunken unde giengen dan<br/>
zAnfortase dem trûrgen man.
</p>
<p>
ir habt wol ê vernomen daz<br/>
der lente, unt daz er selten saz,<br/>
unt wie sîn bette gehêret was.<br/>
dise zwêne enpfienc dô Anfortas<br/>
Vrœlîche unt doch mit jâmers siten.<br/>
er sprach «ich hân unsanfte erbiten,<br/>
wirde ich immer von iu vrô.<br/>
ir schiet nu jungest von mir sô,<br/>
pflegt ir helflîcher triuwe,<br/>
man siht iuch drumbe in riuwe.<br/>
wurde ie prîs von iu gesagt,<br/>
hie sî rîter oder magt,<br/>
werbet mir dâ zin den tôt<br/>
und lât sich enden mîne nôt.<br/>
sît ir genant Parzivâl,<br/>
sô wert mîn sehen an den grâl<br/>
siben naht und aht tage:<br/>
dâ mite ist wendec al mîn klage.<br/>
ine getar iuch anders warnen niht:<br/>
wol iu, op man iu helfe giht.<br/>
iwer geselle ist hie ein vremder man:<br/>
sîns stêns ich im vor mir niht gan.<br/>
wan lât irn varn an sîn gemach?»<br/>
alweinde Parzivâl dô sprach<br/>
«saget mir wâ der grâl hie lige.<br/>
op diu gotes güete an mir gesige,<br/>
des wirt wol innen disiu schar.»<br/>
sîn venje er viel des endes dar<br/>
drîstunt zêrn der Trinitât:<br/>
er warp daz müese werden rât<br/>
des trûrgen mannes herzesêr.<br/>
er riht sich ûf und sprach dô mêr<br/>
«œheim, waz wirret dier?»<br/>
der durch sant Silvestern einen stier<br/>
Von tôde lebendec dan hiez gên,<br/>
unt der Lazarum bat ûf stên,<br/>
der selbe half daz Anfortas<br/>
wart gesunt unt wol genas.<br/>
swaz der Franzoys heizt flôrî,<br/>
der glast kom sînem velle bî.<br/>
Parzivâls schœn was nu ein wint,<br/>
und Absalôn Dâvîdes kint,<br/>
von Ascalûn Vergulaht,<br/>
und al den schœne was geslaht,<br/>
unt des man Gahmurete jach<br/>
dô mann în zogen sach<br/>
ze Kanvoleiz sô wünneclîch,<br/>
ir decheins schœn was der gelîch,<br/>
die Anfortas ûz siechheit truoc.<br/>
got noch künste kan genuoc.
</p>
<p>
da ergienc dô dehein ander wal,<br/>
wan die diu schrift ame grâl<br/>
hete ze hêrren in benant:<br/>
Parzivâl wart schiere bekant<br/>
ze künige unt ze hêrren dâ.<br/>
ich wæne iemen anderswâ<br/>
funde zwêne als rîche man,<br/>
ob ich rîcheit prüeven kan,<br/>
als Parzivâl unt Feirefîz.<br/>
man bôt vil dienstlîchen vlîz<br/>
dem wirte unt sîme gaste.<br/>
ine weiz wie mange raste<br/>
Condwîr âmûrs dô was geriten<br/>
gein Munsalvæsch mit freude siten.<br/>
Si hete die wârheit ê vernomen:<br/>
solch botschaft was nâh ir komen,<br/>
daz wendec wære ir klagendiu nôt.<br/>
der herzoge Kyôt<br/>
und anders manec werder man<br/>
heten si gefüeret dan<br/>
ze Terre de salvæsche in den walt,<br/>
dâ mit der tjoste wart gevalt<br/>
Segramors unt dâ der snê<br/>
mit bluote sich ir glîcht ê.<br/>
dâ solte Parzivâl si holn:<br/>
die reise er gerne mohte doln.
</p>
<p>
disiu mær sagt im ein templeis,<br/>
«manec rîter kurteis<br/>
die küngîn hânt mit zühten brâht.»<br/>
Parzivâl was sô bedâht,<br/>
er nam ein teil des grâles schar<br/>
und reit für Trevrizenden dar.<br/>
des herze wart der mære vrô,<br/>
daz Anfortases dinc alsô<br/>
stuont daz er der tjost niht starp<br/>
unt im diu vrâge ruowe erwarp.<br/>
dô sprach er «got vil tougen hât.<br/>
wer gesaz ie an sînen rât,<br/>
ode wer weiz ende sîner kraft?<br/>
al die engel mit ir geselleschaft<br/>
bevindentz nimmer an den ort.<br/>
got ist mensch unt sîns vater wort,<br/>
got ist vater unde suon,<br/>
sîn geist mac grôze helfe tuon.»<br/>
Trevrizent ze Parzivâle sprach<br/>
«grœzer wunder selten ie geschach,<br/>
sît ir ab got erzürnet hât<br/>
daz sîn endelôsiu Trinitât<br/>
iwers willen werhaft worden ist.<br/>
ich louc durch ableitens list<br/>
vome grâl, wiez umb in stüende.<br/>
gebt mir wandel für die süende:<br/>
ich sol gehôrsam iu nu sîn,<br/>
swester sun unt der hêrre mîn.<br/>
daz die vertriben geiste<br/>
mit der gotes volleiste<br/>
bî dem grâle wæren,<br/>
kom iu von mir ze mæren,<br/>
unz daz si hulde dâ gebiten.<br/>
got ist stæt mit sölhen siten,<br/>
er strîtet iemmer wider sie,<br/>
die ich iu ze hulden nante hie.<br/>
swer sîns lônes iht wil tragn,<br/>
der muoz den selben widersagn.<br/>
êweclîch sint si verlorn:<br/>
die vlust si selbe hânt erkorn.<br/>
mich müet et iwer arbeit:<br/>
ez was ie ungewonheit,<br/>
daz den grâl ze keinen zîten<br/>
iemen möhte erstrîten:<br/>
ich het iuch gern dâ von genomn.<br/>
nu ist ez anders umb iuch komn:<br/>
sich hât gehœhet iwer gewin.<br/>
nu kêrt an diemuot iwern sin.»<br/>
Parzivâl zuo sîm œheim sprach<br/>
«ich wil si sehen, diech nie gesach<br/>
inre fünf jâren.<br/>
dô wir bi ein ander wâren,<br/>
si was mir liep: als ist se ouch noch.<br/>
dînen rât wil ich haben doch,<br/>
die wîle uns scheidet niht der tôt:<br/>
du riet mir ê in grôzer nôt.<br/>
ich wil gein mîme wîbe komn,<br/>
der kunft ich gein mir hân vernomn<br/>
bî dem Plimizœle an einer stat.»<br/>
urloup er im dô geben bat.
</p>
<p>
do bevalh in gote der guote man.<br/>
Parzivâl die naht streich dan:<br/>
sînen gesellen was der walt wol kunt.<br/>
do ez tagt, dô vant er lieben funt,<br/>
manec gezelt ûf geslagen.<br/>
ûzem lant ze Brôbarz, hôrt ich sagen,<br/>
was vil banier dâ gestecket,<br/>
manec schilt dernâch getrecket:<br/>
sîns landes fürsten lâgen dâ.<br/>
Parzivâl der vrâgte wâ<br/>
diu küngîn selbe læge,<br/>
ob si sunderringes pflæge.<br/>
man zeigte im aldâ si lac<br/>
und wol gehêrtes ringes pflac,<br/>
mit gezelten umbevangen.<br/>
nu was von Katelangen<br/>
der herzog Kyôt smorgens vruo<br/>
ûf gestanden: dise riten zuo.<br/>
Des tages blic was dennoch grâ.<br/>
Kyôt iedoch erkant aldâ<br/>
des grâles wâpen an der schar:<br/>
si fuorten turteltûben gar.<br/>
do ersiufte sîn alter lîp,<br/>
wan Schoysîân sîn kiusche wîp<br/>
ze Munsalvæsche im sælde erwarp,<br/>
diu von Sigûn gebürte erstarp.<br/>
Kyôt gein Parzivâle gienc,<br/>
in unt die sîne er wol enpfienc.<br/>
er sant ein junchêrrelîn<br/>
nâch dem marschalke der künegîn,<br/>
und bat in schaffen guot gemach<br/>
swaz er dâ rîter halden sach.<br/>
er fuort in selben mit der hant,<br/>
da er der küngîn kamern vant,<br/>
ein kleine gezelt von buckeram.<br/>
dez harnasch man gar von im dâ nam.
</p>
<p>
diu küngîn des noch niht enweiz.<br/>
Loherangrîn unt Kardeiz<br/>
vant Parzivâl bî ir ligen<br/>
(dô muose freude an im gesigen)<br/>
in eime gezelt hôh unde wît,<br/>
dâ her unt dâ in alle sît<br/>
clârer frouwen lac genuoc.<br/>
Kyôt ûfz declachen sluoc,<br/>
er bat die küngîn wachen<br/>
unt vrœlîche lachen.<br/>
si blicte ûf und sah ir man.<br/>
si hete niht wanz hemde an:<br/>
Umb sich siz deckelachen swanc,<br/>
fürz pette ûfen teppech spranc<br/>
Cundwîr âmûrs diu lieht gemâl.<br/>
ouch umbevienc si Parzivâl:<br/>
man sagte mir, si kusten sich.<br/>
si sprach «mir hât gelücke dich<br/>
gesendet, herzen freude mîn.»<br/>
si bat in willekomen sîn,<br/>
«nu solt ich zürnen: ine mac.<br/>
gêrt sî diu wîle unt dirre tac,<br/>
der mir brâht disen umbevanc,<br/>
dâ von mîn trûren wirdet kranc.<br/>
ich hân nu des mîn herze gert:<br/>
sorge ist an mir vil ungewert.»
</p>
<p>
nu erwachten ouch diu kindelîn,<br/>
Kardeiz unt Loherangrîn:<br/>
diu lâgen ûf dem bette al blôz.<br/>
Parzivâln des niht verdrôz,<br/>
ern kuste se minneclîche.<br/>
Kyôt der zühte rîche<br/>
bat die knaben dannen tragn.<br/>
er begunde och al den frouwen sagn<br/>
daz se ûzme gezelte giengen.<br/>
si tâtenz, dô si enpfiengen<br/>
ir hêrrn von langer reise.<br/>
Kyôt der kurteise<br/>
bevalch der künegîn ir man:<br/>
al die juncfrowen er fuorte dan.<br/>
dennoch was ez harte fruo:<br/>
kamerære sluogn die winden zuo.<br/>
Gezucte im ie bluot unde snê<br/>
geselleschaft an witzen ê<br/>
(ûf der selben owe erz ligen vant),<br/>
für solhen kumber gap nu pfant<br/>
Condwîr âmûrs: diu hetez dâ.<br/>
sîn lîp enpfienc nie anderswâ<br/>
minne helfe für der minne nôt:<br/>
manc wert wîp im doch minne bôt.<br/>
ich wæne er kurzwîle pflac<br/>
unz an den mitten morgens tac.
</p>
<p>
dez her übr al reit schouwen dar:<br/>
si nâmen der templeise war.<br/>
die wâren gezimieret<br/>
unt wol zerhurtieret<br/>
ir schilt mit tjosten sêr durch riten,<br/>
dar zuo mit swerten och versniten.<br/>
ieslîcher truog ein kursît<br/>
von pfelle oder von samît.<br/>
îserkolzen heten se dennoch an:<br/>
dez ander harnasch was von in getân.
</p>
<p>
dane mac niht mêr geslâfen sîn.<br/>
der künec unt diu künegîn<br/>
stuonden ûf. ein priester messe sanc.<br/>
ûf dem ringe huop sich grôz gedranc<br/>
von dem ellenthaften her,<br/>
die gên Clâmidê ê wârn ze wer.<br/>
dô der bendiz wart getân,<br/>
Parzivâln enpfiengen sîne man<br/>
mit triwen werdeclîche,<br/>
manec rîter ellens rîche.<br/>
Des gezeltes winden nam man abe.<br/>
der künc sprach «wederz ist der knabe<br/>
der künc sol sîn übr iwer lant?»<br/>
al den fürsten tet er dâ bekant<br/>
«Wâls unde Norgâls,<br/>
Kanvoleiz unt Kyngrivâls<br/>
der selbe sol mit rehte hân,<br/>
Anschouwe und Bêalzenân.<br/>
kom er imer an mannes kraft,<br/>
dar leistet im geselleschaft.<br/>
Gahmuret mîn vater hiez,<br/>
der mirz mit rehtem erbe liez:<br/>
mit sælde ich gerbet hân den grâl:<br/>
nu enpfâhet ir an disem mâl<br/>
iweriu lêhn von mîme kinde,<br/>
ob ich an iu triwe vinde.»
</p>
<p>
mit guotem willen daz geschach:<br/>
vil vanen man dort füeren sach.<br/>
dâ lihen zwuo kleine hende<br/>
wîter lande manec ende.<br/>
gekrœnet wart dô Kardeiz.<br/>
der betwang och sider Kanvoleiz<br/>
und vil des Gahmuretes was.<br/>
bî dem Plimizœl ûf ein gras<br/>
wart gesidel und wîter rinc genomn,<br/>
dâ si zem brôte solden komn.<br/>
snellîche dâ enbizzen wart.<br/>
daz her kêrt an die heimvart:<br/>
diu gezelt nam man elliu nider:<br/>
mit dem jungen künge se fuoren wider.<br/>
Manec juncfrouwe unde ir ander diet<br/>
sich von der küneginne schiet,<br/>
sô daz si tâten klage schîn.<br/>
dô nâmen Loherangrîn<br/>
und sîn muoter wol getân<br/>
die templeise und riten dan<br/>
gein Munsalvæsche balde.<br/>
«zeiner zît ûf disem walde,»<br/>
sprach Parzivâl, «dâ sah ich stên<br/>
eine klôsen, dâ durch balde gên<br/>
einen snellen brunnen clâr:<br/>
ob ir si wizt, sô wîst mich dar.»<br/>
von sînen geselln wart im gesagt,<br/>
si wisten ein: «dâ wont ein magt<br/>
al klagende ûf friundes sarke:<br/>
diu ist rehter güete ein arke.<br/>
unser reise gêt ir nâhe bî.<br/>
man vint si selten jâmers vrî.»<br/>
der künec sprach «wir sulen si sehn.»<br/>
dâ wart im volge an in verjehn.
</p>
<p>
si riten für sich drâte<br/>
und funden sâbents spâte<br/>
Sigûnen an ir venje tôt.<br/>
dâ sach diu künegîn jâmers nôt.<br/>
si brâchen zuo zir dar în.<br/>
Parzivâl durch die nifteln sîn<br/>
bat ûf wegen den sarkes stein.<br/>
Schîanatulander schein<br/>
unrefûlt schône balsemvar.<br/>
man leit si nâhe zuo zim dar,<br/>
Diu magtuomlîche minne im gap<br/>
dô si lebte, und sluogen zuo daz grap.<br/>
Condwîr âmûrs begunde klagn<br/>
ir vetern tohter, hôrt ich sagn,<br/>
und wart vil freuden âne,<br/>
wand si Schoysîâne<br/>
der tôten meide muoter zôch<br/>
kint wesnde, drumb si freude vlôch,<br/>
diu Parzivâles muome was,<br/>
op der Provenzâl die wârheit las.
</p>
<p>
der herzoge Kyôt<br/>
wesse wênc umb sîner tohter tôt,<br/>
des künec Kardeyzes magezoge.<br/>
ez ist niht krump alsô der boge,<br/>
diz mære ist wâr unde sleht.<br/>
si tâten dô der reise ir reht,<br/>
bî naht gein Munsalvæsch si riten.<br/>
dâ het ir Feirefîz gebiten<br/>
mit kurzwîle die stunde.<br/>
vil kerzen man do enzunde,<br/>
reht ob prünne gar der walt.<br/>
ein templeis von Patrigalt<br/>
gewâpent bî der küngîn reit.<br/>
der hof was wît unde breit:<br/>
dar ûffe stuont manc sunder schar.<br/>
si enpfiengn die küneginne gar,<br/>
unt den wirt unt den sun sîn.<br/>
dô truoc man Loherangrîn<br/>
gein sînem vetern Feirafîz.<br/>
dô der was swarz unde wîz,<br/>
Der knabe sîn wolde küssen niht.<br/>
werden kinden man noch vorhte giht.
</p>
<p>
des lachte der heiden.<br/>
do begunden si sich scheiden<br/>
ûf dem hove, unt dô diu künegin<br/>
erbeizet was. in kom gewin<br/>
an ir mit freuden künfte aldar.<br/>
man fuorte si dâ werdiu schar<br/>
von maneger clâren frouwen was.<br/>
Feirefîz unt Anfortas<br/>
mit zühten stuonden bêde<br/>
bî der frouwen an der grêde.<br/>
Repanse de schoye<br/>
unt von Gruonlant Garschiloye,<br/>
Flôrîe von Lunel,<br/>
liehtiu ougn und clâriu vel<br/>
die truogn und magtuomlîchen prîs.<br/>
dâ stuont ouch swankel als ein rîs,<br/>
der schœne und güete niht gebrach,<br/>
und der man im ze tohter jach,<br/>
von Ryl Jernîse:<br/>
diu maget hiez Ampflîse.<br/>
von Tenabroc, ist mir gesagt,<br/>
stuont dâ Clârischanze ein süeziu magt,<br/>
liehter var gar unverkrenket,<br/>
als ein âmeize gelenket.
</p>
<p>
Feirefîz gein der wirtîn trat:<br/>
diu künegîn den sich küssen bat.<br/>
si kust och Anfortasen dô<br/>
und was sînr urlœsunge vrô.<br/>
Feirefîz si fuorte mit der hant,<br/>
dâ si des wirtes muomen vant,<br/>
Repansen de schoye, stên.<br/>
dâ muose küssens vil ergên.<br/>
dar zuo ir munt was ê sô rôt:<br/>
der leit von küssen nu die nôt,<br/>
daz ez mich müet und ist mir leit<br/>
daz ich niht hân solch arbeit<br/>
für si: wand si kom müediu zin.<br/>
juncfrouwen fuortn ir frouwen hin.
</p>
<p>
die rîter in dem palas<br/>
belibn, der wol gekerzet was,<br/>
die harte liehte brunnen.<br/>
dô wart mit zuht begunnen<br/>
gereitschaft gein dem grâle.<br/>
den truoc man zallem mâle<br/>
der diet niht durch schouwen für,<br/>
niht wan ze hôchgezîte kür.<br/>
durch daz si trôstes wânden,<br/>
dô si sich freuden ânden<br/>
des âbents umb daz pluotec sper,<br/>
dô wart der grâl durch helfe ger<br/>
für getragen an der selben zît:<br/>
Parzivâl si liez in sorgen sît.<br/>
mit freude er wirt nu für getragen:<br/>
ir sorge ist under gar geslagen.<br/>
dô diu künegîn ir reisegewant<br/>
ab gezôch unt sich gebant,<br/>
si kom als ez ir wol gezam:<br/>
Feirefîz an einer tür si nam.<br/>
Nu, diz was et âne strît,<br/>
daz hôrt od spræch ze keiner zît<br/>
ie man von schœnrem wîbe.<br/>
si truog ouch an ir lîbe<br/>
pfellel den ein künstec hant<br/>
worhte als in Sârant<br/>
mit grôzem liste erdâht ê<br/>
in der stat ze Thasmê.<br/>
Feirefîz Anschevîn<br/>
si brâhte, diu gap liehten schîn,<br/>
mitten durch den palas.<br/>
driu grôziu fiwer gemachet was,<br/>
lign alôê des fiwers smac.<br/>
vierzec tepch, [und] gesitze mêr dâ lac,<br/>
dan zeiner zît dô Parzivâl<br/>
ouch dâ für sach tragn den grâl.<br/>
ein gesiz vor ûz gehêret was,<br/>
dâ Feirefîz unt Anfortas<br/>
bî dem wirte solde sitzen.<br/>
dô warp mit zühte witzen<br/>
swer dâ dienen wolde,<br/>
sô der grâl komen solde.
</p>
<p>
ir habt gehôrt ê des genuoc,<br/>
wie mann für Anfortasen truoc:<br/>
dem siht man nu gelîche tuon<br/>
für des werden Gahmuretes suon<br/>
und och für Tampenteires kint.<br/>
juncfrouwen nu niht langer sint:<br/>
ordenlîch si kômen über al,<br/>
fünf unt zweinzec an der zal.<br/>
Der êrsten blic den heiden clâr<br/>
dûhte und reideloht ir hâr,<br/>
die andern schœner aber dâ nâch,<br/>
die er dô schierest komen sach,<br/>
unde ir aller kleider tiwer.<br/>
süeze minneclîch gehiwer<br/>
was al der meide antlütze gar.<br/>
nâh in allen kom diu lieht gevar<br/>
Repanse de schoye, ein magt.<br/>
sich liez der grâl, ist mir gesagt,<br/>
die selben tragen eine,<br/>
und anders enkeine.<br/>
ir herzen was vil kiusche bî,<br/>
ir vel des blickes flôrî.
</p>
<p>
sage ich des diens urhap,<br/>
wie vil kamerær dâ wazzer gap,<br/>
und waz man tafeln für si truoc<br/>
mêr denn ichs iu ê gewuoc,<br/>
wie unfuoge den palas vlôch,<br/>
waz man dâ karrâschen zôch<br/>
mit tiuren goltvazen,<br/>
unt wie die rîter sâzen,<br/>
daz wurde ein alze langez spel:<br/>
ich wil der kürze wesen snel.<br/>
mit zuht man vorem grâle nam<br/>
spîse wilde unde zam,<br/>
disem den met und dem den wîn,<br/>
als ez ir site wolde sîn,<br/>
môraz, sinôpel, clâret.<br/>
fil li roy Gahmuret<br/>
Pelrapeire al anders vant,<br/>
dô sim zem êrsten wart erkant.
</p>
<p>
der heiden vrâgte mære,<br/>
wâ von diu goltvaz lære<br/>
vor der tafeln wurden vol.<br/>
daz wundr im tet ze sehen wol.<br/>
dô sprach der clâre Anfortas,<br/>
der im ze geselln gegeben was,<br/>
«hêr, seht ir vor iu ligen den grâl?»<br/>
dô sprach der heiden vêch gemâl<br/>
«ich ensihe niht wan ein achmardî:<br/>
daz truoc mîn juncfrouwe uns bî,<br/>
diu dort mit krône vor uns stêt.<br/>
ir blic mir inz herze gêt.<br/>
ich wânde sô starc wær mîn lîp,<br/>
daz iemmer maget ode wîp<br/>
mir freuden kraft benæme.<br/>
mirst worden widerzæme,<br/>
ob ich ie werde minne enpfienc.<br/>
unzuht mir zuht undervienc,<br/>
daz ich iu künde mîne nôt,<br/>
sît ich iu dienst nie gebôt.<br/>
waz hilfet al mîn rîchheit,<br/>
und swaz ich ie durch wîp gestreit,<br/>
und op mîn hant iht hât vergeben,<br/>
muoz ich sus pîneclîche leben?<br/>
ein kreftec got Jupiter,<br/>
waz woltstu mîn zunsenfte her?»
</p>
<p>
minnen kraft mit freuden krenke<br/>
frumt in bleich an sîner blenke.<br/>
Cundwîr âmûrs diu lieht erkant<br/>
vil nâch nu ebenhiuze vant<br/>
an der clâren meide velles blic.<br/>
dô slôz sich in ir minnen stric<br/>
Feirefîz der werde gast.<br/>
sîner êrsten friuntschaft im gebrast<br/>
mit vergezzenlîchem willen.<br/>
waz half dô Secundillen<br/>
ir minne, ir lant Trîbalibôt?<br/>
im gab ein magt sô strenge nôt:<br/>
Clauditte unt Olimpîâ,<br/>
Secundille, unt wîten anderswâ<br/>
dâ wîb im diens lônden<br/>
unt sîns prîses schônden,<br/>
Gahmurets sun von Zazamanc<br/>
den dûht ir aller minne kranc.
</p>
<p>
dô sach der clâre Anfortas<br/>
daz sîn geselle in pînen was,<br/>
des plankiu mâl gar wurden bleich,<br/>
sô daz im hôher muot gesweich.<br/>
dô sprach er «hêr, diu swester mîn,<br/>
mirst leit ob iuch diu lêret pîn,<br/>
den noch nie man durch si erleit.<br/>
nie rîter in ir dienst gereit:<br/>
dô nam och niemen lôn dâ zir.<br/>
si was mit jâmer grôz bî mir.<br/>
daz krenket och ir varwe ein teil,<br/>
daz man si sach sô selten geil.<br/>
iwer bruoder ist ir swester suon:<br/>
der mag iu dâ wol helfe tuon.»<br/>
«Sol diu magt iur swester sîn,»<br/>
sprach Feirefîz Anschevîn,<br/>
«diu die krône ûf blôzem hâr dort hât,<br/>
sô gebt mir umb ir minne rât.<br/>
nâch ir ist al mîns herzen ger.<br/>
ob ich ie prîs erwarp mit sper,<br/>
wan wær daz gar durch si geschehn,<br/>
und wolt si danne ir lônes jehn!<br/>
fünf stiche mac turnieren hân:<br/>
die sint mit mîner hant getân.<br/>
einer ist zem puneiz:<br/>
ze triviers ich den andern weiz:<br/>
der dritte ist zentmuoten<br/>
ze rehter tjost den guoten:<br/>
hurteclîch ich hân geriten,<br/>
und den zer volge ouch niht vermiten.<br/>
sît der schilt von êrste wart mîn dach,<br/>
hiut ist mîn hôhste ungemach.<br/>
ich stach vor Agremuntîn<br/>
gein eime rîter fiurîn:<br/>
wan mîn kursît salamander,<br/>
aspindê mîn schilt der ander,<br/>
ich wær verbrunnen von der tjost.<br/>
swa ich holt ie prîs ûfs lîbes kost,<br/>
ôwî het mich gesendet dar<br/>
iwer swester minneclîch gevar!<br/>
ich wær gein strîte noch ir bote.<br/>
Jupiter mîme gote<br/>
wil ich iemmer hazzen tragn,<br/>
ern wende mir diz starke klagn.»<br/>
Ir bêder vater hiez Frimutel:<br/>
glîch antlütze und glîchez vel<br/>
Anfortas bî sîner swester truoc.<br/>
der heiden sach an si genuoc,<br/>
unde ab wider dicke an in.<br/>
swie vil man her ode hin<br/>
spîse truoc, sîn munt ir doch niht az:<br/>
ezzen er doch glîche saz.
</p>
<p>
Anfortas sprach ze Parzivâl<br/>
«hêr, iwer bruoder hât den grâl,<br/>
des ich wæn, noh niht gesehn.»<br/>
Feirefîz begundem wirte jehn<br/>
daz er des grâles niht ensæhe.<br/>
daz dûhte al die rîter spæhe.<br/>
diz mære och Titurel vernam,<br/>
der alte betterise lam.<br/>
der sprach «ist ez ein heidensch man,<br/>
sô darf er des niht willen hân<br/>
daz sîn ougn âns toufes kraft<br/>
bejagen die geselleschaft<br/>
daz si den grâl beschouwen:<br/>
da ist hâmît für gehouwen.»
</p>
<p>
daz enbôt er in den palas.<br/>
dô sprach der wirt und Anfortas,<br/>
daz Feirefîz næme war,<br/>
wes al daz volc lebte gar:<br/>
dâ wære ein ieslîch heiden<br/>
mit sehen von gescheiden.<br/>
si wurben daz er næme en touf<br/>
und endelôsn gewinnes kouf.<br/>
«Ob ich durch iuch ze toufe kum,<br/>
ist mir der touf ze minnen frum?»<br/>
sprach der heiden, Gahmuretes kint.<br/>
«ez was ie jenen her ein wint,<br/>
swaz mich strît od minne twanc.<br/>
des sî kurz ode lanc<br/>
daz mich êrster schilt übervienc,<br/>
sît ich nie grœzer nôt enpfienc.<br/>
durh zuht solt ich minne heln:<br/>
nune mag irz herze niht versteln.»
</p>
<p>
«wen meinstu?» sprach Parzivâl.<br/>
«et jene maget lieht gemâl,<br/>
mîns gesellen swester hie.<br/>
wiltu mir helfen umbe sie,<br/>
ich tuon ir rîchheit bekant,<br/>
sô daz ir dienent wîtiu lant.»
</p>
<p>
«wiltu dich toufes lâzen wern,»<br/>
sprach der wirt, «sô mahte ir minne gern.<br/>
ich mac nu wol duzen dich:<br/>
unser rîchtuom nâch gelîchet sich,<br/>
mînhalp vons grâles krefte.»<br/>
«hilf mir geselleschefte,»<br/>
sprach Feirefîz Anschevîn,<br/>
«bruoder, umb die muomen dîn.<br/>
holt man den touf mit strîte,<br/>
dar schaffe mich bezîte<br/>
und lâz mich dienen umb ir lôn.<br/>
ich hôrte ie gerne solhen dôn,<br/>
dâ von tjoste sprîzen sprungen<br/>
unt dâ swert ûf helmen klungen.»<br/>
Der wirt des lachte sêre,<br/>
und Anfortas noch mêre.<br/>
«kanstu sus touf enpfâhen,»<br/>
sprach der wirt, «ich wil si nâhen<br/>
durh rehten touf in dîn gebot.<br/>
Jupitern dînen got<br/>
muostu durch si verliesen<br/>
unt Secundilln verkiesen.<br/>
morgen fruo gib ich dir rât,<br/>
der fuoge an dîme gewerbe hât.»
</p>
<p>
Anfortas vor siechheit zît<br/>
sînen prîs gemachet hête wît<br/>
mit rîterschaft durch minne.<br/>
an sîns herzen sinne<br/>
was güete unde mildekeit:<br/>
sîn hant och mangen prîs erstreit.<br/>
dâ sâzen dem grâle bî<br/>
der aller besten rîter drî,<br/>
die dô der schilde pflâgen:<br/>
wan si getorstenz wâgen.
</p>
<p>
welt ir, si hânt dâ gâz genuoc.<br/>
mit zuht man von in allen truoc<br/>
tafeln, tischlachen.<br/>
mit dienstlîchen sachen<br/>
nigen al diu juncfrouwelîn.<br/>
Feirefîz Anschevîn<br/>
sach si von im kêren:<br/>
daz begunde im trûren mêren.<br/>
sîns herzen slôz truoc dan den grâl.<br/>
urloup gab in Parzivâl.<br/>
Wie diu wirtîn selbe dan gegienc,<br/>
unt wie manz dâ nâch an gevienc,<br/>
daz man sîn wol mit betten pflac,<br/>
der doch durch minne unsanfte lac,<br/>
wie al der templeise diet<br/>
mit senfte unsenfte von in schiet,<br/>
dâ von wurde ein langiu sage:<br/>
ich wil iu künden von dem tage.
</p>
<p>
dô der smorgens lieht erschein,<br/>
Parzivâl wart des enein<br/>
und Anfortas der guote,<br/>
mit endehaftem muote<br/>
si bâten den von Zazamanc<br/>
komen, den diu minne twanc,<br/>
in den tempel für den grâl.<br/>
er gebôt ouch an dem selben mâl<br/>
den wîsen templeisen dar.<br/>
sarjande, rîter, grôziu schar<br/>
dâ stuont. nu gienc der heiden în.<br/>
der toufnapf was ein rubbîn,<br/>
von jaspes ein grêde sinwel,<br/>
dar ûf er stuont: Titurel<br/>
het in mit kost erziuget sô.<br/>
Parzivâl zuo sîm bruoder dô<br/>
sprach «wiltu die muomen mîn<br/>
haben, al die gote dîn<br/>
muostu durch si versprechen<br/>
unt immer gerne rechen<br/>
den widersatz des hôhsten gots<br/>
und mit triwen schônen sîns gebots.»<br/>
«Swâ von ich sol die maget hân,»<br/>
sprach der heiden, «daz wirt gar getân<br/>
und mit triwen an mir rezeiget.»<br/>
der toufnapf wart geneiget<br/>
ein wênec geinme grâle.<br/>
vol wazzers an dem mâle<br/>
wart er, ze warm noch ze kalt.<br/>
dâ stuont ein grâwer priester alt,<br/>
der ûz heidenschaft manc kindelîn<br/>
och gestôzen hête drîn.
</p>
<p>
der sprach «ir sult gelouben,<br/>
iwerr sêle den tiuvel rouben,<br/>
an den hôhsten got al eine,<br/>
des drîvalt ist gemeine<br/>
und al gelîche gurbort.<br/>
got ist mensch und sîns vater wort.<br/>
sît er ist vater unde kint,<br/>
die al gelîche geêret sint,<br/>
eben hêre sîme geiste,<br/>
mit der drîer volleiste<br/>
wert iu diz wazzer heidenschaft,<br/>
mit der Trinitâte kraft.<br/>
ime wazzer er ze toufe gienc,<br/>
von dem Adâm antlütze enpfienc.<br/>
von wazzer boume sint gesaft.<br/>
wazzer früht al die geschaft,<br/>
der man für crêatiure giht.<br/>
mit dem wazzer man gesiht.<br/>
wazzer gît maneger sêle schîn,<br/>
daz die engl niht liehter dorften sîn.»<br/>
Feirefîz zem priester sprach<br/>
«ist ez mir guot für ungemach,<br/>
ich gloub swes ir gebietet.<br/>
op mich ir minne mietet,<br/>
sô leist ich gerne sîn gebot.<br/>
bruoder, hât dîn muome got,<br/>
an den geloube ich unt an sie<br/>
(sô grôze nôt enpfieng ich nie):<br/>
al mîne gote sint verkorn.<br/>
Secundill hab och verlorn<br/>
swaz si an mir ie gêrte sich.<br/>
durh dîner muomen got heiz toufen mich.»
</p>
<p>
man begund sîn kristenlîche pflegn<br/>
und sprach ob im den toufes segn.<br/>
dô der heiden touf enpfienc<br/>
unt diu westerlege ergienc,<br/>
des er unsanfte erbeite,<br/>
der magt man in bereite:<br/>
man gab im Frimutelles kint.<br/>
an den grâl was er ze sehen blint,<br/>
ê der touf het in bedecket:<br/>
sît wart im vor enblecket<br/>
der grâl mit gesihte.<br/>
nâch der toufe geschihte<br/>
ame grâle man geschriben vant,<br/>
swelhen templeis diu gotes hant<br/>
gæb ze hêrren vremder diete,<br/>
daz er vrâgen widerriete<br/>
sînes namen od sîns geslehtes,<br/>
unt daz er in hulfe rehtes.<br/>
Sô diu vrâge wirt gein im getân,<br/>
sô mugen sis niht langer hân.<br/>
durch daz der süeze Anfortas<br/>
sô lange in sûren pînen was<br/>
und in diu vrâge lange meit,<br/>
in ist immer mêr nu vrâgen leit.<br/>
al des grâles pflihtgesellen<br/>
von in vrâgens niht enwellen.
</p>
<p>
der getoufte Feirafîz<br/>
an sînen swâger leite vlîz<br/>
mit bete dan ze varne<br/>
und niemer niht ze sparne<br/>
vor im al sîner rîchen habe.<br/>
dô leite in mit zühten abe<br/>
Anfortas von dem gewerbe.<br/>
«ine wil niht daz verderbe<br/>
gein gote mîn dienstlîcher muot.<br/>
des grâles krône ist alsô guot:<br/>
die hât mir hôchvart verlorn:<br/>
nu hân ich diemuot mir rekorn.<br/>
rîchheit und wîbe minne<br/>
sich verret von mîm sinne.<br/>
ir füeret hinne ein edel wîp:<br/>
diu gît ze dienste iu kiuschen lîp<br/>
mit guoten wîplîchen siten.<br/>
mîn orden wirt hie niht vermiten:<br/>
ich wil vil tjoste rîten,<br/>
ins grâles dienste strîten.<br/>
durch wîp gestrîte ich niemer mêr:<br/>
ein wîp gab mir herzesêr.<br/>
Idoch ist iemmer al mîn haz<br/>
gein wîben volleclîche laz:<br/>
hôch manlîch vreude kumt von in,<br/>
swie klein dâ wære mîn gewin.»
</p>
<p>
Anfortasen bat dô sêre<br/>
durch sîner swester êre<br/>
Feirefîz der danverte:<br/>
mit versagen er sich werte.<br/>
Feirefîz Anschevîn<br/>
warp daz Loherangrîn<br/>
mit im dannen solde varn.<br/>
sîn muoter kund daz wol bewarn:<br/>
och sprach der künec Parzivâl<br/>
«mîn sun ist gordent ûf den grâl:<br/>
dar muoz er dienstlîch herze tragn,<br/>
læt in got rehten sin bejagn.»
</p>
<p>
vreude unt kurzwîle pflac<br/>
Feirefîz aldâ den eilften tac:<br/>
ame zwelften schiet er dan.<br/>
gein sîme her der rîche man<br/>
sîn wîp wolde füeren.<br/>
des begunde ein trûren rüeren<br/>
Parzivâln durch triuwe:<br/>
diu rede in lêrte riuwe.<br/>
mit den sîn er sich beriet,<br/>
daz er von rîtern grôze diet<br/>
mit im sande für den walt.<br/>
Anfortas der süeze degen balt<br/>
mit im durch condwieren reit.<br/>
manc magt dâ weinen niht vermeit.<br/>
Si muosen machen niwe slâ<br/>
ûz gegen Carcobrâ.<br/>
dar enbôt der süeze Anfortas<br/>
dem der dâ burcgrâve was,<br/>
daz er wære der gemant,<br/>
ob er ie von sîner hant<br/>
enpfienge gâbe rîche,<br/>
daz er nu dienstlîche<br/>
sîne triwe an im geprîste<br/>
unt im sînen swâger wîste,<br/>
unt des wîp die swester sîn,<br/>
durch daz fôreht Læprisîn<br/>
in die wilden habe wît.<br/>
nu wasez och urloubes zît.<br/>
sine solten dô niht fürbaz komn.<br/>
Cundrî la surzier wart genomn<br/>
zuo dirre botschefte dan.<br/>
urloup zuo dem rîchen man<br/>
nâmen al die templeise:<br/>
hin reit der kurteise.
</p>
<p>
der burcgrâve dô niht liez<br/>
swaz in Cundrîe leisten hiez.<br/>
Feirefîz der rîche<br/>
wart dô rîterlîche<br/>
mit grôzer fuore enpfangen.<br/>
in dorft dâ niht erlangen:<br/>
man fuort in fürbaz schiere<br/>
mit werdem condwiere.<br/>
ine weiz wie manec lant er reit<br/>
unz ze Jôflanze ûf den anger breit.<br/>
Liute ein teil si funden.<br/>
an den selben stunden<br/>
Feirefîz frâgete mære,<br/>
war daz her komen wære.<br/>
ieslîcher was in sîn lant,<br/>
dar im diu reise was bekant:<br/>
Artûs was gein Schamilôt.<br/>
der von Trîbalibôt<br/>
kunde an den selben zîten<br/>
gein sîme her wol rîten.<br/>
daz lag al trûrec in der habe,<br/>
daz ir hêrre was gescheiden drabe.<br/>
sîn kunft dâ manegem rîter guot<br/>
brâhte niwen hôhen muot.<br/>
der burcgrâve von Carcobrâ<br/>
und al die sîne wurden dâ<br/>
mit rîcher gâbe heim gesant.<br/>
Cundrî dâ grôziu mære bevant:<br/>
boten wârn nâch dem here komn,<br/>
Secundillen het der tôt genomn.
</p>
<p>
Repanse de schoye mohte dô<br/>
alrêst ir verte wesen vrô.<br/>
diu gebar sît in Indyân<br/>
ein sun, der hiez Jôhan.<br/>
priester Jôhan man den hiez:<br/>
iemmer sît man dâ die künege liez<br/>
bî dem namn belîben.<br/>
Feirefîz hiez schrîben<br/>
ze Indyâ übr al daz lant,<br/>
wie kristen leben wart erkant:<br/>
Daz was ê niht sô kreftec dâ.<br/>
wir heizenz hie Indîâ:<br/>
dort heizet ez Trîbalibôt.<br/>
Feirefîz bî Cundrîn enbôt<br/>
sînem bruodr ûf Munsalvæsche wider,<br/>
wiez im was ergangen sider,<br/>
daz Secundille verscheiden was.<br/>
des freute sich dô Anfortas,<br/>
daz sîn swester âne strît<br/>
was frouwe übr manegiu lant sô wît.
</p>
<p>
diu rehten mære iu komen sint<br/>
umb diu fünf Frimutelles kint,<br/>
daz diu mit güeten wurben,<br/>
und wie ir zwei ersturben.<br/>
daz ein was Schoysîâne,<br/>
vor gote diu valsches âne:<br/>
diu ander Herzeloyde hiez,<br/>
diu valscheit ûz ir herzen stiez.<br/>
sîn swert und rîterlîchez lebn<br/>
hete Trevrizent ergebn<br/>
an die süezen gotes minne<br/>
und nâch endelôsme gewinne.<br/>
der werde clâre Anfortas<br/>
manlîch bî kiuschem herzen was.<br/>
ordenlîche er manege tjoste reit,<br/>
durch den grâl, niht durch diu wîp er streit.<br/>
Loherangrîn wuohs manlîch starc:<br/>
diu zageheit sich an im barc.<br/>
dô er sich rîterschaft versan,<br/>
ins grâles dienste er prîs gewan.<br/>
Welt ir nu hœren fürbaz?<br/>
sît über lant ein frouwe saz,<br/>
vor aller valscheit bewart.<br/>
rîchheit und hôher art<br/>
ûf si beidiu gerbet wâren.<br/>
si kunde alsô gebâren,<br/>
daz si mit rehter kiusche warp:<br/>
al menschlîch gir an ir verdarp.<br/>
werder liute warb umb si genuoc,<br/>
der etslîcher krône truoc,<br/>
und manec fürste ir genôz:<br/>
ir diemuot was sô grôz,<br/>
daz si sich dran niht wande.<br/>
vil grâven von ir lande<br/>
begundenz an si hazzen;<br/>
wes si sich wolde lazzen,<br/>
daz se einen man niht næme,<br/>
der ir ze hêrren zæme.<br/>
si hete sich gar an got verlân,<br/>
swaz zornes wart gein ir getân.<br/>
unschulde manger an si rach.<br/>
einen hof sir landes hêrren sprach.<br/>
manc bote ûz verrem lande fuor<br/>
hin zir: die man si gar verswuor;<br/>
wan den si got bewîste:<br/>
des minn si gerne prîste.
</p>
<p>
si was fürstîn in Brâbant.<br/>
von Munsalvæsche wart gesant<br/>
der den der swane brâhte<br/>
unt des ir got gedâhte.<br/>
ZAntwerp wart er ûz gezogn.<br/>
si was an im vil unbetrogn.<br/>
er kunde wol gebâren:<br/>
man muose in für den clâren<br/>
und für den manlîchen<br/>
habn in al den rîchen,<br/>
swâ man sîn künde ie gewan.<br/>
höfsch, mit zühten wîs ein man,<br/>
mit triwen milte ân âderstôz,<br/>
was sîn lîp missewende blôz.
</p>
<p>
des landes frouwe in schône enpfienc.<br/>
nu hœret wie sîn rede ergienc.<br/>
rîch und arme ez hôrten,<br/>
die dâ stuonden en allen orten.<br/>
dô sprach er «frouwe herzogîn,<br/>
sol ich hie landes hêrre sîn,<br/>
dar umbe lâz ich als vil.<br/>
nu hœret wes i'uch biten wil.<br/>
gevrâget nimmer wer ich sî:<br/>
sô mag ich iu belîben bî.<br/>
bin ich ziwerr vrâge erkorn,<br/>
sô habt ir minne an mir verlorn.<br/>
ob ir niht sît gewarnet des,<br/>
sô warnt mich got, er weiz wol wes.»<br/>
si sazte wîbes sicherheit,<br/>
diu sît durch liebe wenken leit,<br/>
si wolt ze sîme gebote stên<br/>
unde nimmer übergên<br/>
swaz er si leisten hieze,<br/>
ob si got bî sinne lieze.<br/>
Die naht sîn lîp ir minne enpfant:<br/>
dô wart er fürste in Brâbant.<br/>
diu hôhzît rîlîche ergienc:<br/>
manc hêrr von sîner hende enpfienc<br/>
ir lêhen, die daz solten hân.<br/>
guot rihtær wart der selbe man:<br/>
er tet ouch dicke rîterschaft,<br/>
daz er den prîs behielt mit kraft.
</p>
<p>
si gewunnen samt schœniu kint.<br/>
vil liute in Brâbant noch sint,<br/>
die wol wizzen von in beiden,<br/>
ir enpfâhen, sîn dan scheiden,<br/>
daz in ir vrâge dan vertreip,<br/>
und wie lange er dâ beleip.<br/>
er schiet ouch ungerne dan:<br/>
nu brâht im aber sîn friunt der swan<br/>
ein kleine gefüege seitiez.<br/>
sîns kleinœtes er dâ liez<br/>
ein swert, ein horn, ein vingerlîn.<br/>
hin fuor Loherangrîn.<br/>
wel wir dem mære reht tuon,<br/>
sô was er Parzivâles suon.<br/>
der fuor wazzer unde wege,<br/>
unz wider in des grâles pflege.
</p>
<p>
durch waz verlôs daz guote wîp<br/>
werdes friunts minneclîchen lîp?<br/>
er widerriet ir vrâgen ê,<br/>
do er für sie gienc vome sê.<br/>
hie solte Ereck nu sprechen:<br/>
der kund mit rede sich rechen.<br/>
Ob von Troys meister Cristjân<br/>
disem mære hât unreht getân,<br/>
daz mac wol zürnen Kyôt,<br/>
der uns diu rehten mære enbôt.<br/>
endehaft giht der Provenzâl,<br/>
wie Herzeloyden kint den grâl<br/>
erwarp, als im daz gordent was,<br/>
dô in verworhte Anfortas.<br/>
von Provenz in tiuschiu lant<br/>
diu rehten mære uns sint gesant,<br/>
und dirre âventiur endes zil.<br/>
niht mêr dâ von nu sprechen wil<br/>
ich Wolfram von Eschenbach,<br/>
wan als dort der meister sprach.<br/>
sîniu kint, sîn hôch geslehte<br/>
hân ich iu benennet rehte,<br/>
Parzivâls, den ich hân brâht<br/>
dar sîn doch sælde het erdâht.<br/>
swes lebn sich sô verendet,<br/>
daz got niht wirt gepfendet<br/>
der sêle durch des lîbes schulde,<br/>
und der doch der werlde hulde<br/>
behalten kan mit werdekeit,<br/>
daz ist ein nütziu arbeit.<br/>
guotiu wîp, hânt die sin,<br/>
deste werder ich in bin,<br/>
op mir decheiniu guotes gan,<br/>
sît ich diz mær volsprochen hân.<br/>
ist daz durh ein wîp geschehn,<br/>
diu muoz mir süezer worte jehn.
</p>
