
<h1 dir='rtl'>قصیده</h1><br/>
<cite dir='rtl'>باباطاهر</cite><br/>
<p dir='rtl'>
بتا تا زار چون تو دلبرستم<br/>
بتن عود و بسینه مجمرستم<br/>
اگر جز مهر تو اندر دلم بی<br/>
به هفتاد و دو ملت کافرستم<br/>
اگر روزی دو صد بارت بوینم<br/>
همی مشتاق بار دیگرستم<br/>
فراق لاله رویان سوته دیلم<br/>
وز ایشان در رگ جان نشترستم<br/>
منم آن شاخه بر نخل محبت<br/>
که حسرت سایه و محنت برستم<br/>
نه کار آخرت کردم نه دنیا<br/>
یکی بی سایه نخل بی‌برستم<br/>
نه خور نه خواب بیتو گویی<br/>
به پیکر هر سر مو خنجرستم<br/>
جدا از تو به حور و خلد و طوبی<br/>
اگر خورسند گردم کافرستم<br/>
چو شمعم گر سراندازند صدبار<br/>
فروزنده‌تر و روشن ترستم<br/>
مرا از آتش دوزخ چه غم بی<br/>
که دوزخ جزوی از خاکسترستم<br/>
سمندر وش میان آتش هجر<br/>
پریشان مرغ بی‌بال و پرستم<br/>
درین دیرم چنان مظلوم و مغموم<br/>
چو طفل بی پدر بی مادرستم<br/>
نمی‌گیرد کسم هرگز به چیزی<br/>
درین عالم ز هر کس کمترستم<br/>
بیک ناله بسوجم هر دو عالم<br/>
که از سوز جگر خنیاگرستم<br/>
ببالینم همه الماس سوده<br/>
همه خار و خسک در بسترستم<br/>
مثال کافرم در مومنستان<br/>
چو مؤمن در میان کافرستم<br/>
همه سوجم همه سوجم همه سوج<br/>
بگرمی چون فروزان اخگرستم<br/>
رخ تو آفتاب و مو چو حربا<br/>
و یا پژمان گل نیلوفرستم<br/>
بملک عشق روح بی‌نشانم<br/>
بشهر دل یکی صورت پرستم<br/>
رخش تا کرده در دل جلوه از مهر<br/>
بخوبی آفتاب خاورستم<br/>
بمیر ای دل که آسایش بیابی<br/>
که مو تا جان ندادم وانرستم<br/>
من از روز ازل طاهر بزادم<br/>
ازین رو نام بابا طاهرستم
</p>
