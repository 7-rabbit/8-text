
<h1>Eddukvæði</h1>
<h2>Völuspá</h2>
<p>
Hljóðs bið ek allar<br/>
helgar kindir,<br/>
meiri ok minni<br/>
mögu Heimdallar;<br/>
viltu at ek, Valföðr,<br/>
vel fyr telja<br/>
forn spjöll fira,<br/>
þau er fremst of man.
</p>
<p>
Ek man jötna<br/>
ár of borna,<br/>
þá er forðum mik<br/>
fædda höfðu;<br/>
níu man ek heima,<br/>
níu íviðjur,<br/>
mjötvið mæran<br/>
fyr mold neðan.
</p>
<p>
Ár var alda,<br/>
þat er ekki var,<br/>
var-a sandr né sær<br/>
né svalar unnir;<br/>
jörð fannsk æva<br/>
né upphiminn,<br/>
gap var ginnunga<br/>
en gras hvergi.
</p>
<p>
Áðr Burs synir<br/>
bjöðum of yppðu,<br/>
þeir er Miðgarð<br/>
mæran skópu;<br/>
sól skein sunnan<br/>
á salar steina,<br/>
þá var grund gróin<br/>
grænum lauki.
</p>
<p>
Sól varp sunnan,<br/>
sinni mána,<br/>
hendi inni hægri<br/>
um himinjöður;<br/>
sól þat né vissi,<br/>
hvar hon sali átti,<br/>
máni þat né vissi,<br/>
hvat hann megins átti,<br/>
stjörnur þat né vissu<br/>
hvar þær staði áttu.
</p>
<p>
Þá gengu regin öll<br/>
á rökstóla,<br/>
ginnheilög goð,<br/>
ok um þat gættusk;<br/>
nótt ok niðjum<br/>
nöfn of gáfu,<br/>
morgin hétu<br/>
ok miðjan dag,<br/>
undorn ok aftan,<br/>
árum at telja.
</p>
<p>
Hittusk æsir<br/>
á Iðavelli,<br/>
þeir er hörg ok hof<br/>
hátimbruðu;<br/>
afla lögðu,<br/>
auð smíðuðu,<br/>
tangir skópu<br/>
ok tól gerðu.
</p>
<p>
Tefldu í túni,<br/>
teitir váru,<br/>
var þeim vettergis<br/>
vant ór gulli,<br/>
uns þrjár kvámu<br/>
þursa meyjar<br/>
ámáttkar mjök<br/>
ór Jötunheimum.<br/>
---------
</p>
<p>
Þá gengu regin öll<br/>
á rökstóla,<br/>
ginnheilög goð,<br/>
ok um þat gættusk,<br/>
hverir skyldi dverga<br/>
dróttir skepja<br/>
ór Brimis blóði<br/>
ok ór Bláins leggjum.
</p>
<p>
Þar var Móðsognir<br/>
mæztr of orðinn<br/>
dverga allra,<br/>
en Durinn annarr;<br/>
þeir mannlíkun<br/>
mörg of gerðu<br/>
dvergar í jörðu,<br/>
sem Durinn sagði.
</p>
<p>
Nýi, Niði,<br/>
Norðri, Suðri,<br/>
Austri, Vestri,<br/>
Alþjófr, Dvalinn,<br/>
Nár ok Náinn<br/>
Nípingr, Dáinn<br/>
Bívurr, Bávurr,<br/>
Bömburr, Nóri,<br/>
Ánn ok Ánarr,<br/>
Óinn, Mjöðvitnir.
</p>
<p>
Veggr ok Gandalfr,<br/>
Vindalfr, Þorinn,<br/>
Þrár ok Þráinn,<br/>
Þekkr, Litr ok Vitr,<br/>
Nýr ok Nýráðr,<br/>
nú hefi ek dverga,<br/>
Reginn ok Ráðsviðr,<br/>
rétt of talða.
</p>
<p>
Fíli, Kíli,<br/>
Fundinn, Náli,<br/>
Hefti, Víli,<br/>
Hannar, Svíurr,<br/>
Billingr, Brúni,<br/>
Bíldr ok Buri,<br/>
Frár, Hornbori,<br/>
Frægr ok Lóni,<br/>
Aurvangr, Jari,<br/>
Eikinskjaldi.
</p>
<p>
Mál er dverga<br/>
í Dvalins liði<br/>
ljóna kindum<br/>
til Lofars telja,<br/>
þeir er sóttu<br/>
frá salar steini<br/>
Aurvanga sjöt<br/>
til Jöruvalla.
</p>
<p>
Þar var Draupnir<br/>
ok Dolgþrasir,<br/>
Hár, Haugspori,<br/>
Hlévangr, Glóinn,<br/>
Dóri, Óri<br/>
Dúfr, Andvari<br/>
Skirfir, Virfir,<br/>
Skáfiðr, Ái.
</p>
<p>
Alfr ok Yngvi,<br/>
Eikinskjaldi,<br/>
Fjalarr ok Frosti,<br/>
Finnr ok Ginnarr;<br/>
þat mun æ uppi<br/>
meðan öld lifir,<br/>
langniðja tal<br/>
Lofars hafat.<br/>
---------
</p>
<p>
Unz þrír kvámu<br/>
ór því liði<br/>
öflgir ok ástkir<br/>
æsir at húsi,<br/>
fundu á landi<br/>
lítt megandi<br/>
Ask ok Emblu<br/>
örlöglausa.
</p>
<p>
Önd þau né áttu,<br/>
óð þau né höfðu,<br/>
lá né læti<br/>
né litu góða;<br/>
önd gaf Óðinn,<br/>
óð gaf Hænir,<br/>
lá gaf Lóðurr<br/>
ok litu góða.
</p>
<p>
Ask veit ek standa,<br/>
heitir Yggdrasill,<br/>
hár baðmr, ausinn<br/>
hvíta auri;<br/>
þaðan koma döggvar,<br/>
þærs í dala falla,<br/>
stendr æ yfir grænn<br/>
Urðarbrunni.
</p>
<p>
Þaðan koma meyjar<br/>
margs vitandi<br/>
þrjár ór þeim sæ,<br/>
er und þolli stendr;<br/>
Urð hétu eina,<br/>
aðra Verðandi,<br/>
- skáru á skíði, -<br/>
Skuld ina þriðju;<br/>
þær lög lögðu,<br/>
þær líf kuru<br/>
alda börnum,<br/>
örlög seggja.
</p>
<p>
Þat man hon folkvíg<br/>
fyrst í heimi,<br/>
er Gullveigu<br/>
geirum studdu<br/>
ok í höll Hárs<br/>
hana brenndu,<br/>
þrisvar brenndu,<br/>
þrisvar borna,<br/>
oft, ósjaldan,<br/>
þó hon enn lifir.
</p>
<p>
Heiði hana hétu<br/>
hvars til húsa kom,<br/>
völu velspáa,<br/>
vitti hon ganda;<br/>
seið hon, hvars hon kunni,<br/>
seið hon hug leikinn,<br/>
æ var hon angan<br/>
illrar brúðar.
</p>
<p>
Þá gengu regin öll<br/>
á rökstóla,<br/>
ginnheilög goð,<br/>
ok um þat gættusk,<br/>
hvárt skyldu æsir<br/>
afráð gjalda<br/>
eða skyldu goðin öll<br/>
gildi eiga.
</p>
<p>
Fleygði Óðinn<br/>
ok í folk of skaut,<br/>
þat var enn folkvíg<br/>
fyrst í heimi;<br/>
brotinn var borðveggr<br/>
borgar ása,<br/>
knáttu vanir vígspá<br/>
völlu sporna.
</p>
<p>
Þá gengu regin öll<br/>
á rökstóla,<br/>
ginnheilög goð,<br/>
ok um þat gættusk,<br/>
hverjir hefði loft allt<br/>
lævi blandit<br/>
eða ætt jötuns<br/>
Óðs mey gefna.
</p>
<p>
Þórr einn þar vá<br/>
þrunginn móði,<br/>
- hann sjaldan sitr -<br/>
er hann slíkt of fregn -:<br/>
á gengusk eiðar,<br/>
orð ok særi,<br/>
mál öll meginlig,<br/>
er á meðal fóru.
</p>
<p>
Veit hon Heimdallar<br/>
hljóð of folgit<br/>
und heiðvönum<br/>
helgum baðmi,<br/>
á sér hon ausask<br/>
aurgum forsi<br/>
af veði Valföðrs.<br/>
Vituð ér enn - eða hvat?
</p>
<p>
Ein sat hon úti,<br/>
þá er inn aldni kom<br/>
yggjungr ása<br/>
ok í augu leit.<br/>
Hvers fregnið mik?<br/>
Hví freistið mín?<br/>
Allt veit ek, Óðinn,<br/>
hvar þú auga falt,<br/>
í inum mæra<br/>
Mímisbrunni.<br/>
Drekkr mjöð Mímir<br/>
morgun hverjan<br/>
af veði Valföðrs.<br/>
Vituð ér enn - eða hvat?
</p>
<p>
Valði henni Herföðr<br/>
hringa ok men,<br/>
fekk spjöll spaklig<br/>
ok spá ganda,<br/>
sá hon vítt ok of vítt<br/>
of veröld hverja.
</p>
<p>
Sá hon valkyrjur<br/>
vítt of komnar,<br/>
görvar at ríða<br/>
til Goðþjóðar;<br/>
Skuld helt skildi,<br/>
en Skögul önnur,<br/>
Gunnr, Hildr, Göndul<br/>
ok Geirskögul.<br/>
Nú eru talðar<br/>
nönnur Herjans,<br/>
görvar at ríða<br/>
grund valkyrjur.
</p>
<p>
Ek sá Baldri,<br/>
blóðgum tívur,<br/>
Óðins barni,<br/>
örlög folgin;<br/>
stóð of vaxinn<br/>
völlum hæri<br/>
mjór ok mjök fagr<br/>
mistilteinn.
</p>
<p>
Varð af þeim meiði,<br/>
er mær sýndisk,<br/>
harmflaug hættlig,<br/>
Höðr nam skjóta;<br/>
Baldrs bróðir var<br/>
of borinn snemma,<br/>
sá nam Óðins sonr<br/>
einnættr vega.
</p>
<p>
Þó hann æva hendr<br/>
né höfuð kembði,<br/>
áðr á bál of bar<br/>
Baldrs andskota;<br/>
en Frigg of grét<br/>
í Fensölum<br/>
vá Valhallar.<br/>
Vituð ér enn - eða hvat?
</p>
<p>
Þá kná Váli<br/>
vígbönd snúa,<br/>
heldr váru harðgör<br/>
höft ór þörmum.
</p>
<p>
Haft sá hon liggja<br/>
und Hveralundi,<br/>
lægjarns líki<br/>
Loka áþekkjan;<br/>
þar sitr Sigyn<br/>
þeygi of sínum<br/>
ver vel glýjuð.<br/>
Vituð ér enn - eða hvat?
</p>
<p>
Á fellur austan<br/>
um eitrdala<br/>
söxum ok sverðum,<br/>
Slíðr heitir sú.
</p>
<p>
Stóð fyr norðan<br/>
á Niðavöllum<br/>
salr ór gulli<br/>
Sindra ættar;<br/>
en annarr stóð<br/>
á Ókólni<br/>
bjórsalr jötuns,<br/>
en sá Brimir heitir.
</p>
<p>
Sal sá hon standa<br/>
sólu fjarri<br/>
Náströndu á,<br/>
norðr horfa dyrr;<br/>
falla eitrdropar<br/>
inn um ljóra,<br/>
sá er undinn salr<br/>
orma hryggjum.
</p>
<p>
Sá hon þar vaða<br/>
þunga strauma<br/>
menn meinsvara<br/>
ok morðvarga<br/>
ok þann er annars glepr<br/>
eyrarúnu;<br/>
þar saug Niðhöggr<br/>
nái framgengna,<br/>
sleit vargr vera.<br/>
Vituð ér enn - eða hvat?
</p>
<p>
Austr sat in aldna<br/>
í Járnviði<br/>
ok fæddi þar<br/>
Fenris kindir;<br/>
verðr af þeim öllum<br/>
einna nokkurr<br/>
tungls tjúgari<br/>
í trölls hami.
</p>
<p>
Fyllisk fjörvi<br/>
feigra manna,<br/>
rýðr ragna sjöt<br/>
rauðum dreyra;<br/>
svört verða sólskin<br/>
um sumur eftir,<br/>
veðr öll válynd.<br/>
Vituð ér enn - eða hvat?
</p>
<p>
Sat þar á haugi<br/>
ok sló hörpu<br/>
gýgjar hirðir,<br/>
glaðr Eggþér;<br/>
gól of hánum<br/>
í galgviði<br/>
fagrrauðr hani,<br/>
sá er Fjalarr heitir.
</p>
<p>
Gól of ásum<br/>
Gullinkambi,<br/>
sá vekr hölða<br/>
at Herjaföðrs;<br/>
en annarr gelr<br/>
fyr jörð neðan<br/>
sótrauðr hani<br/>
at sölum Heljar.
</p>
<p>
Geyr nú Garmr mjök<br/>
fyr Gnipahelli,<br/>
festr mun slitna,<br/>
en freki renna;<br/>
fjölð veit ek fræða,<br/>
fram sé ek lengra<br/>
um ragna rök<br/>
römm sigtíva.
</p>
<p>
Bræðr munu berjask<br/>
ok at bönum verðask,<br/>
munu systrungar<br/>
sifjum spilla;<br/>
hart er í heimi,<br/>
hórdómr mikill,<br/>
skeggöld, skalmöld,<br/>
skildir ro klofnir,<br/>
vindöld, vargöld,<br/>
áðr veröld steypisk;<br/>
mun engi maðr<br/>
öðrum þyrma.
</p>
<p>
Leika Míms synir,<br/>
en mjötuðr kyndisk<br/>
at inu galla<br/>
Gjallarhorni;<br/>
hátt blæss Heimdallr,<br/>
horn er á lofti,<br/>
mælir Óðinn<br/>
við Míms höfuð.
</p>
<p>
Skelfr Yggdrasils<br/>
askr standandi,<br/>
ymr it aldna tré,<br/>
en jötunn losnar;<br/>
hræðask allir<br/>
á helvegum<br/>
áðr Surtar þann<br/>
sefi of gleypir.
</p>
<p>
Hvat er með ásum?<br/>
Hvat er með alfum?<br/>
Gnýr allr Jötunheimr,<br/>
æsir ro á þingi,<br/>
stynja dvergar<br/>
fyr steindurum,<br/>
veggbergs vísir.<br/>
Vituð ér enn - eða hvat?
</p>
<p>
Geyr nú Garmr mjök<br/>
fyr Gnipahelli,<br/>
festr mun slitna<br/>
en freki renna;<br/>
fjölð veit ek fræða,<br/>
fram sé ek lengra<br/>
um ragna rök<br/>
römm sigtíva.
</p>
<p>
Hrymr ekr austan,<br/>
hefisk lind fyrir,<br/>
snýsk Jörmungandr<br/>
í jötunmóði;<br/>
ormr knýr unnir,<br/>
en ari hlakkar,<br/>
slítr nái niðfölr,<br/>
Naglfar losnar.
</p>
<p>
Kjóll ferr austan,<br/>
koma munu Múspells<br/>
of lög lýðir,<br/>
en Loki stýrir;<br/>
fara fíflmegir<br/>
með freka allir,<br/>
þeim er bróðir<br/>
Býleists í för.
</p>
<p>
Surtr ferr sunnan<br/>
með sviga lævi,<br/>
skínn af sverði<br/>
sól valtíva;<br/>
grjótbjörg gnata,<br/>
en gífr rata,<br/>
troða halir helveg,<br/>
en himinn klofnar.
</p>
<p>
Þá kemr Hlínar<br/>
harmr annarr fram,<br/>
er Óðinn ferr<br/>
við ulf vega,<br/>
en bani Belja<br/>
bjartr at Surti;<br/>
þá mun Friggjar<br/>
falla angan.
</p>
<p>
Geyr nú Garmr mjök<br/>
fyr Gnipahelli,<br/>
festr mun slitna,<br/>
en freki renna;<br/>
fjölð veit ek fræða,<br/>
fram sé ek lengra<br/>
um ragna rök<br/>
römm sigtíva.
</p>
<p>
Þá kemr inn mikli<br/>
mögr Sigföður,<br/>
Víðarr, vega<br/>
at valdýri.<br/>
Lætr hann megi Hveðrungs<br/>
mundum standa<br/>
hjör til hjarta,<br/>
þá er hefnt föður.
</p>
<p>
Þá kemr inn mæri<br/>
mögr Hlóðynjar,<br/>
gengr Óðins sonr<br/>
við orm vega,<br/>
drepr af móði<br/>
Miðgarðs véurr,<br/>
munu halir allir<br/>
heimstöð ryðja;<br/>
gengr fet níu<br/>
Fjörgynjar burr<br/>
neppr frá naðri<br/>
níðs ókvíðnum.
</p>
<p>
Sól tér sortna,<br/>
sígr fold í mar,<br/>
hverfa af himni<br/>
heiðar stjörnur;<br/>
geisar eimi<br/>
ok aldrnari,<br/>
leikr hár hiti<br/>
við himin sjalfan.
</p>
<p>
Geyr nú Garmr mjök<br/>
fyr Gnipahelli,<br/>
festr mun slitna<br/>
en freki renna;<br/>
fjölð veit ek fræða<br/>
fram sé ek lengra<br/>
um ragna rök<br/>
römm sigtíva.
</p>
<p>
Sér hon upp koma<br/>
öðru sinni<br/>
jörð ór ægi<br/>
iðjagræna;<br/>
falla forsar,<br/>
flýgr örn yfir,<br/>
sá er á fjalli<br/>
fiska veiðir.
</p>
<p>
Finnask æsir<br/>
á Iðavelli<br/>
ok um moldþinur<br/>
máttkan dæma<br/>
ok minnask þar<br/>
á megindóma<br/>
ok á Fimbultýs<br/>
fornar rúnir.
</p>
<p>
Þar munu eftir<br/>
undrsamligar<br/>
gullnar töflur<br/>
í grasi finnask,<br/>
þærs í árdaga<br/>
áttar höfðu.
</p>
<p>
Munu ósánir<br/>
akrar vaxa,<br/>
böls mun alls batna,<br/>
Baldr mun koma;<br/>
búa þeir Höðr ok Baldr<br/>
Hrofts sigtoftir,<br/>
vé valtíva.<br/>
Vituð ér enn - eða hvat?
</p>
<p>
Þá kná Hænir<br/>
hlautvið kjósa<br/>
ok burir byggja<br/>
bræðra tveggja<br/>
vindheim víðan.<br/>
Vituð ér enn - eða hvat?
</p>
<p>
Sal sér hon standa<br/>
sólu fegra,<br/>
gulli þakðan<br/>
á Gimléi;<br/>
þar skulu dyggvar<br/>
dróttir byggja<br/>
ok um aldrdaga<br/>
ynðis njóta.
</p>
<p>
Þá kemr inn ríki<br/>
at regindómi<br/>
öflugr ofan,<br/>
sá er öllu ræðr.
</p>
<p>
Þar kemr inn dimmi<br/>
dreki fljúgandi,<br/>
naðr fránn, neðan<br/>
frá Niðafjöllum;<br/>
berr sér í fjöðrum,<br/>
- flýgr völl yfir, -<br/>
Niðhöggr nái.<br/>
Nú mun hon sökkvask.<br/>

<h2>Hávamál</h2>
    ridge I.
</p>
<p>
Gáttir allar,<br/>
áðr gangi fram,<br/>
um skoðask skyli,<br/>
um skyggnast skyli,<br/>
því at óvíst er at vita,<br/>
hvar óvinir<br/>
sitja á fleti fyrir.
</p>
<p>
Gefendr heilir!<br/>
Gestr er inn kominn,<br/>
hvar skal sitja sjá?<br/>
Mjök er bráðr,<br/>
sá er á bröndum skal<br/>
síns of freista frama.
</p>
<p>
Elds er þörf,<br/>
þeims inn er kominn<br/>
ok á kné kalinn;<br/>
matar ok váða<br/>
er manni þörf,<br/>
þeim er hefr um fjall farit.
</p>
<p>
Vatns er þörf,<br/>
þeim er til verðar kemr,<br/>
þerru ok þjóðlaðar,<br/>
góðs of æðis,<br/>
ef sér geta mætti,<br/>
orðs ok endrþögu.
</p>
<p>
Vits er þörf,<br/>
þeim er víða ratar;<br/>
dælt er heima hvat;<br/>
at augabragði verðr,<br/>
sá er ekki kann<br/>
ok með snotrum sitr.
</p>
<p>
At hyggjandi sinni<br/>
skyli-t maðr hræsinn vera,<br/>
heldr gætinn at geði;<br/>
þá er horskr ok þögull<br/>
kemr heimisgarða til,<br/>
sjaldan verðr víti vörum,<br/>
því at óbrigðra vin<br/>
fær maðr aldregi<br/>
en mannvit mikit.
</p>
<p>
Inn vari gestr,<br/>
er til verðar kemr,<br/>
þunnu hljóði þegir,<br/>
eyrum hlýðir,<br/>
en augum skoðar;<br/>
svá nýsisk fróðra hverr fyrir.
</p>
<p>
Hinn er sæll,<br/>
er sér of getr<br/>
lof ok líknstafi;<br/>
ódælla er við þat,<br/>
er maðr eiga skal<br/>
annars brjóstum í.
</p>
<p>
Sá er sæll,<br/>
er sjalfr of á<br/>
lof ok vit, meðan lifir;<br/>
því at ill ráð<br/>
hefr maðr oft þegit<br/>
annars brjóstum ór.
</p>
<p>
Byrði betri<br/>
berr-at maðr brautu at<br/>
en sé mannvit mikit;<br/>
auði betra<br/>
þykkir þat í ókunnum stað;<br/>
slíkt er válaðs vera.
</p>
<p>
Byrði betri<br/>
berr-at maðr brautu at<br/>
en sé mannvit mikit;<br/>
vegnest verra<br/>
vegr-a hann velli at<br/>
en sé ofdrykkja öls.
</p>
<p>
Er-a svá gótt<br/>
sem gótt kveða<br/>
öl alda sona,<br/>
því at færa veit,<br/>
er fleira drekkr<br/>
síns til geðs gumi.
</p>
<p>
Óminnishegri heitir<br/>
sá er yfir ölðrum þrumir,<br/>
hann stelr geði guma;<br/>
þess fugls fjöðrum<br/>
ek fjötraðr vark<br/>
í garði Gunnlaðar.
</p>
<p>
Ölr ek varð,<br/>
varð ofrölvi<br/>
at ins fróða Fjalars;<br/>
því er ölðr bazt,<br/>
at aftr of heimtir<br/>
hverr sitt geð gumi.
</p>
<p>
Þagalt ok hugalt<br/>
skyli þjóðans barn<br/>
ok vígdjarft vera;<br/>
glaðr ok reifr<br/>
skyli gumna hverr,<br/>
unz sinn bíðr bana.
</p>
<p>
Ósnjallr maðr<br/>
hyggsk munu ey lifa,<br/>
ef hann við víg varask;<br/>
en elli gefr<br/>
hánum engi frið,<br/>
þótt hánum geirar gefi.
</p>
<p>
Kópir afglapi<br/>
er til kynnis kemr,<br/>
þylsk hann um eða þrumir;<br/>
allt er senn,<br/>
ef hann sylg of getr,<br/>
uppi er þá geð guma.
</p>
<p>
Sá einn veit<br/>
er víða ratar<br/>
ok hefr fjölð of farit,<br/>
hverju geði<br/>
stýrir gumna hverr,<br/>
sá er vitandi er vits.
</p>
<p>
Haldi-t maðr á keri,<br/>
drekki þó at hófi mjöð,<br/>
mæli þarft eða þegi,<br/>
ókynnis þess<br/>
vár þik engi maðr,<br/>
at þú gangir snemma at sofa.
</p>
<p>
Gráðugr halr,<br/>
nema geðs viti,<br/>
etr sér aldrtrega;<br/>
oft fær hlægis,<br/>
er með horskum kemr,<br/>
manni heimskum magi.
</p>
<p>
Hjarðir þat vitu,<br/>
nær þær heim skulu,<br/>
ok ganga þá af grasi;<br/>
en ósviðr maðr<br/>
kann ævagi<br/>
síns of mál maga.
</p>
<p>
Vesall maðr<br/>
ok illa skapi<br/>
hlær at hvívetna;<br/>
hittki hann veit,<br/>
er hann vita þyrfti,<br/>
at hann er-a vamma vanr.
</p>
<p>
Ósviðr maðr<br/>
vakir um allar nætr<br/>
ok hyggr at hvívetna;<br/>
þá er móðr,<br/>
er at morgni kemr,<br/>
allt er víl sem var.
</p>
<p>
Ósnotr maðr<br/>
hyggr sér alla vera<br/>
viðhlæjendr vini;<br/>
hittki hann fiðr,<br/>
þótt þeir um hann fár lesi,<br/>
ef hann með snotrum sitr.
</p>
<p>
Ósnotr maðr<br/>
hyggr sér alla vera<br/>
viðhlæjendr vini;<br/>
þá þat finnr,<br/>
er at þingi kemr,<br/>
at hann á formælendr fáa.
</p>
<p>
Ósnotr maðr<br/>
þykkisk allt vita,<br/>
ef hann á sér í vá veru;<br/>
hittki hann veit,<br/>
hvat hann skal við kveða,<br/>
ef hans freista firar.
</p>
<p>
Ósnotr maðr,<br/>
er með aldir kemr,<br/>
þat er bazt, at hann þegi;<br/>
engi þat veit,<br/>
at hann ekki kann,<br/>
nema hann mæli til margt;<br/>
veit-a maðr,<br/>
hinn er vettki veit,<br/>
þótt hann mæli til margt.
</p>
<p>
Fróðr sá þykkisk,<br/>
er fregna kann<br/>
ok segja it sama;<br/>
eyvitu leyna<br/>
megu ýta synir,<br/>
því er gengr um guma.
</p>
<p>
Ærna mælir,<br/>
sá er æva þegir,<br/>
staðlausu stafi;<br/>
hraðmælt tunga,<br/>
nema haldendr eigi,<br/>
oft sér ógótt of gelr.
</p>
<p>
At augabragði<br/>
skal-a maðr annan hafa,<br/>
þótt til kynnis komi;<br/>
margr þá fróðr þykkisk,<br/>
ef hann freginn er-at<br/>
ok nái hann þurrfjallr þruma.
</p>
<p>
Fróðr þykkisk,<br/>
sá er flótta tekr,<br/>
gestr at gest hæðinn;<br/>
veit-a görla,<br/>
sá er of verði glissir,<br/>
þótt hann með grömum glami.
</p>
<p>
Gumnar margir<br/>
erusk gagnhollir,<br/>
en at virði vrekask;<br/>
aldar róg<br/>
þat mun æ vera,<br/>
órir gestr við gest.
</p>
<p>
Árliga verðar<br/>
skyli maðr oft fáa,<br/>
nema til kynnis komi:<br/>
str ok snópir,<br/>
lætr sem solginn sé<br/>
ok kann fregna at fáu.
</p>
<p>
Afhvarf mikit<br/>
er til ills vinar,<br/>
þótt á brautu búi,<br/>
en til góðs vinar<br/>
liggja gagnvegir,<br/>
þótt hann sé firr farinn.
</p>
<p>
Ganga skal,<br/>
skal-a gestr vera<br/>
ey í einum stað;<br/>
ljúfr verðr leiðr,<br/>
ef lengi sitr<br/>
annars fletjum á.
</p>
<p>
Bú er betra,<br/>
þótt lítit sé,<br/>
halr er heima hverr;<br/>
þótt tvær geitr eigi<br/>
ok taugreftan sal,<br/>
þat er þó betra en bæn.
</p>
<p>
Bú er betra,<br/>
þótt lítit sé,<br/>
halr er heima hverr;<br/>
blóðugt er hjarta,<br/>
þeim er biðja skal<br/>
sér í mál hvert matar.
</p>
<p>
Vápnum sínum<br/>
skal-a maðr velli á<br/>
feti ganga framar,<br/>
því at óvíst er at vita,<br/>
nær verðr á vegum úti<br/>
geirs of þörf guma.
</p>
<p>
Fannk-a ek mildan mann<br/>
eða svá matar góðan,<br/>
at væri-t þiggja þegit,<br/>
eða síns féar<br/>
svági [glöggvan],<br/>
at leið sé laun, ef þægi.
</p>
<p>
Féar síns,<br/>
er fengit hefr,<br/>
skyli-t maðr þörf þola;<br/>
oft sparir leiðum,<br/>
þats hefr ljúfum hugat;<br/>
margt gengr verr en varir.
</p>
<p>
Vápnum ok váðum<br/>
skulu vinir gleðjask;<br/>
þat er á sjalfum sýnst;<br/>
viðrgefendr ok endrgefendr<br/>
erusk lengst vinir,<br/>
ef þat bíðr at verða vel.
</p>
<p>
Vin sínum<br/>
skal maðr vinr vera<br/>
ok gjalda gjöf við gjöf;<br/>
hlátr við hlátri<br/>
skyli hölðar taka<br/>
en lausung við lygi.
</p>
<p>
Vin sínum<br/>
skal maðr vinr vera,<br/>
þeim ok þess vin;<br/>
en óvinar síns<br/>
skyli engi maðr<br/>
vinar vinr vera.
</p>
<p>
Veiztu, ef þú vin átt,<br/>
þann er þú vel trúir,<br/>
ok vill þú af hánum gótt geta,<br/>
geði skaltu við þann blanda<br/>
ok gjöfum skipta,<br/>
fara at finna oft.
</p>
<p>
Ef þú átt annan,<br/>
þanns þú illa trúir,<br/>
vildu af hánum þó gótt geta,<br/>
fagrt skaltu við þann mæla<br/>
en flátt hyggja<br/>
ok gjalda lausung við lygi.
</p>
<p>
Það er enn of þann<br/>
er þú illa trúir<br/>
ok þér er grunr at hans geði,<br/>
hlæja skaltu við þeim<br/>
ok um hug mæla;<br/>
glík skulu gjöld gjöfum.
</p>
<p>
Ungr var ek forðum,<br/>
fór ek einn saman,<br/>
þá varð ek villr vega;<br/>
auðigr þóttumk,<br/>
er ek annan fann,<br/>
maðr er manns gaman.
</p>
<p>
Mildir, fræknir<br/>
menn bazt lifa,<br/>
sjaldan sút ala;<br/>
en ósnjallr maðr<br/>
uggir hotvetna,<br/>
sýtir æ glöggr við gjöfum.
</p>
<p>
Váðir mínar<br/>
gaf ek velli at<br/>
tveim trémönnum;<br/>
rekkar þat þóttusk,<br/>
er þeir rift höfðu;<br/>
neiss er nökkviðr halr.
</p>
<p>
Hrörnar þöll,<br/>
sú er stendr þorpi á,<br/>
hlýr-at henni börkr né barr;<br/>
svá er maðr,<br/>
sá er manngi ann.<br/>
Hvat skal hann lengi lifa?
</p>
<p>
Eldi heitari<br/>
brennr með illum vinum<br/>
friðr fimm daga,<br/>
en þá sloknar,<br/>
er inn sétti kemr,<br/>
ok versnar allr vinskapr.
</p>
<p>
Mikit eitt<br/>
skal-a manni gefa;<br/>
oft kaupir sér í litlu lof,<br/>
með halfum hleif<br/>
ok með höllu keri<br/>
fekk ek mér félaga.
</p>
<p>
Lítilla sanda<br/>
lítilla sæva<br/>
lítil eru geð guma;<br/>
því allir menn<br/>
urðu-t jafnspakir;<br/>
half er öld hvar.
</p>
<p>
Meðalsnotr<br/>
skyli manna hverr;<br/>
æva til snotr sé;<br/>
þeim er fyrða<br/>
fegrst at lifa,<br/>
er vel margt vitu.
</p>
<p>
Meðalsnotr<br/>
skyli manna hverr,<br/>
æva til snotr sé;<br/>
því at snotrs manns hjarta<br/>
verðr sjaldan glatt,<br/>
ef sá er alsnotr, er á.
</p>
<p>
Meðalsnotr<br/>
skyli manna hverr,<br/>
æva til snotr sé;<br/>
örlög sín<br/>
viti engi fyrir,<br/>
þeim er sorgalausastr sefi.
</p>
<p>
Brandr af brandi<br/>
brenn, unz brunninn er,<br/>
funi kveikisk af funa;<br/>
maðr af manni<br/>
verðr at máli kuðr,<br/>
en til dælskr af dul.
</p>
<p>
Ár skal rísa,<br/>
sá er annars vill<br/>
fé eða fjör hafa;<br/>
sjaldan liggjandi ulfr<br/>
lær of getr<br/>
né sofandi maðr sigr.
</p>
<p>
Ár skal rísa,<br/>
sá er á yrkjendr fáa,<br/>
ok ganga síns verka á vit;<br/>
margt of dvelr,<br/>
þann er um morgin sefr,<br/>
hálfr er auðr und hvötum.
</p>
<p>
Þurra skíða<br/>
ok þakinna næfra,<br/>
þess kann maðr mjöt,<br/>
þess viðar,<br/>
er vinnask megi<br/>
mál ok misseri.
</p>
<p>
Þveginn ok mettr<br/>
ríði maðr þingi at,<br/>
þótt hann sé-t væddr til vel;<br/>
skúa ok bróka<br/>
skammisk engi maðr<br/>
né hests in heldr,<br/>
þótt hann hafi-t góðan
</p>
<p>
Snapir ok gnapir,<br/>
er til sævar kemr,<br/>
örn á aldinn mar;<br/>
svá er maðr,<br/>
er með mörgum kemr<br/>
ok á formælendr fáa.
</p>
<p>
Fregna ok segja<br/>
skal fróðra hverr,<br/>
sá er vill heitinn horskr;<br/>
einn vita<br/>
né annarr skal,<br/>
þjóð veit, ef þrír ro.
</p>
<p>
Ríki sitt<br/>
skyli ráðsnotra<br/>
hverr í hófi hafa;<br/>
þá hann þat finnr,<br/>
er með fræknum kemr<br/>
at engi er einna hvatastr.
</p>
<p>
-- -- -- --<br/>
orða þeira,<br/>
er maðr öðrum segir<br/>
oft hann gjöld of getr.
</p>
<p>
Mikilsti snemma<br/>
kom ek í marga staði,<br/>
en til síð í suma;<br/>
öl var drukkit,<br/>
sumt var ólagat,<br/>
sjaldan hittir leiðr í líð.
</p>
<p>
Hér ok hvar<br/>
myndi mér heim of boðit,<br/>
ef þyrftak at málungi mat,<br/>
eða tvau lær hengi<br/>
at ins tryggva vinar,<br/>
þars ek hafða eitt etit.
</p>
<p>
Eldr er beztr<br/>
með ýta sonum<br/>
ok sólar sýn,<br/>
heilyndi sitt,<br/>
ef maðr hafa náir,<br/>
án við löst at lifa.
</p>
<p>
Er-at maðr alls vesall,<br/>
þótt hann sé illa heill;<br/>
sumr er af sonum sæll,<br/>
sumr af frændum,<br/>
sumr af fé ærnu,<br/>
sumr af verkum vel.
</p>
<p>
Betra er lifðum<br/>
en sé ólifðum,<br/>
ey getr kvikr kú;<br/>
eld sá ek upp brenna<br/>
auðgum manni fyrir,<br/>
en úti var dauðr fyr durum.
</p>
<p>
Haltr ríðr hrossi,<br/>
hjörð rekr handar vanr,<br/>
daufr vegr ok dugir,<br/>
blindr er betri<br/>
en brenndr séi,<br/>
nýtr manngi nás.
</p>
<p>
Sonr er betri,<br/>
þótt sé síð of alinn<br/>
eftir genginn guma;<br/>
sjaldan bautarsteinar<br/>
standa brautu nær,<br/>
nema reisi niðr at nið.
</p>
<p>
Tveir ro eins herjar,<br/>
tunga er höfuðs bani;<br/>
er mér í heðin hvern<br/>
handar væni.
</p>
<p>
Nótt verðr feginn<br/>
sá er nesti trúir,<br/>
skammar ro skips ráar;<br/>
hverf er haustgríma;<br/>
fjölð of viðrir<br/>
á fimm dögum<br/>
en meira á mánuði.
</p>
<p>
Veit-a hinn,<br/>
er vettki veit,<br/>
margr verðr af aurum api;<br/>
maðr er auðigr,<br/>
annar óauðigr,<br/>
skyli-t þann vítka váar.
</p>
<p>
Deyr fé,<br/>
deyja frændr,<br/>
deyr sjalfr it sama,<br/>
en orðstírr<br/>
deyr aldregi,<br/>
hveim er sér góðan getr.
</p>
<p>
Deyr fé,<br/>
deyja frændr,<br/>
deyr sjalfr it sama,<br/>
ek veit einn,<br/>
at aldrei deyr:<br/>
dómr um dauðan hvern.
</p>
<p>
Fullar grindr<br/>
sá ek fyr Fitjungs sonum,<br/>
nú bera þeir vánar völ;<br/>
svá er auðr<br/>
sem augabragð,<br/>
hann er valtastr vina.
</p>
<p>
Ósnotr maðr,<br/>
ef eignask getr<br/>
fé eða fljóðs munuð,<br/>
metnaðr hánum þróask,<br/>
en mannvit aldregi,<br/>
fram gengr hann drjúgt í dul.
</p>
<p>
Þat er þá reynt,<br/>
er þú að rúnum spyrr<br/>
inum reginkunnum,<br/>
þeim er gerðu ginnregin<br/>
ok fáði fimbulþulr,<br/>
þá hefir hann bazt, ef hann þegir.
</p>
<p>
At kveldi skal dag leyfa,<br/>
konu, er brennd er,<br/>
mæki, er reyndr er,<br/>
mey, er gefin er,<br/>
ís, er yfir kemr,<br/>
öl, er drukkit er.
</p>
<p>
Í vindi skal við höggva,<br/>
veðri á sjó róa,<br/>
myrkri við man spjalla,<br/>
mörg eru dags augu;<br/>
á skip skal skriðar orka,<br/>
en á skjöld til hlífar,<br/>
mæki höggs,<br/>
en mey til kossa.
</p>
<p>
Við eld skal öl drekka,<br/>
en á ísi skríða,<br/>
magran mar kaupa,<br/>
en mæki saurgan,<br/>
heima hest feita,<br/>
en hund á búi.<br/>
II.
</p>
<p>
Meyjar orðum<br/>
skyli manngi trúa<br/>
né því, er kveðr kona,<br/>
því at á hverfanda hvéli<br/>
váru þeim hjörtu sköpuð,<br/>
brigð í brjóst of lagið.
</p>
<p>
Brestanda boga,<br/>
brennanda loga,<br/>
gínanda ulfi,<br/>
galandi kráku,<br/>
rýtanda svíni,<br/>
rótlausum viði,<br/>
vaxanda vági,<br/>
vellanda katli,
</p>
<p>
Fljúganda fleini,<br/>
fallandi báru,<br/>
ísi einnættum,<br/>
ormi hringlegnum,<br/>
brúðar beðmálum<br/>
eða brotnu sverði,<br/>
bjarnar leiki<br/>
eða barni konungs.
</p>
<p>
Sjúkum kalfi,<br/>
sjalfráða þræli,<br/>
völu vilmæli,<br/>
val nýfelldum.
</p>
<p>
Akri ársánum<br/>
trúi engi maðr<br/>
né til snemma syni,<br/>
- veðr ræðr akri.<br/>
en vit syni;<br/>
hætt er þeira hvárt.
</p>
<p>
Bróðurbana sínum<br/>
þótt á brautu mæti,<br/>
húsi hálfbrunnu,<br/>
hesti alskjótum,<br/>
- þá er jór ónýtr,<br/>
ef einn fótr brotnar -,<br/>
verði-t maðr svá tryggr<br/>
at þessu trúi öllu.
</p>
<p>
Svá er friðr kvenna,<br/>
þeira er flátt hyggja,<br/>
sem aki jó óbryddum<br/>
á ísi hálum,<br/>
teitum, tvévetrum<br/>
ok sé tamr illa,<br/>
eða í byr óðum<br/>
beiti stjórnlausu,<br/>
eða skyli haltr henda<br/>
hrein í þáfjalli.
</p>
<p>
Bert ek nú mæli,<br/>
því at ek bæði veit,<br/>
brigðr er karla hugr konum;<br/>
þá vér fegrst mælum,<br/>
er vér flást hyggjum:<br/>
þat tælir horska hugi.
</p>
<p>
Fagrt skal mæla<br/>
ok fé bjóða,<br/>
sá er vill fljóðs ást fá,<br/>
líki leyfa<br/>
ins ljósa mans,<br/>
sá fær, er fríar.
</p>
<p>
Ástar firna<br/>
skyli engi maðr<br/>
annan aldregi;<br/>
oft fá á horskan,<br/>
er á heimskan né fá,<br/>
lostfagrir litir.
</p>
<p>
Eyvitar firna<br/>
er maðr annan skal,<br/>
þess er um margan gengr guma;<br/>
heimska ór horskum<br/>
gerir hölða sonu<br/>
sá inn máttki munr.
</p>
<p>
Hugr einn þat veit,<br/>
er býr hjarta nær,<br/>
einn er hann sér of sefa;<br/>
öng er sótt verri<br/>
hveim snotrum manni<br/>
en sér engu at una.
</p>
<p>
Þat ek þá reynda,<br/>
er ek í reyri sat,<br/>
ok vættak míns munar;<br/>
hold ok hjarta<br/>
var mér in horska mær;<br/>
þeygi ek hana at heldr hefik.
</p>
<p>
Billings mey<br/>
ek fann beðjum á<br/>
sólhvíta sofa;<br/>
jarls ynði<br/>
þótti mér ekki vera<br/>
nema við þat lík at lifa.
</p>
<p>
"Auk nær aftni<br/>
skaltu, Óðinn, koma,<br/>
ef þú vilt þér mæla man;<br/>
allt eru ósköp,<br/>
nema einir viti<br/>
slíkan löst saman."
</p>
<p>
Aftr ek hvarf<br/>
ok unna þóttumk<br/>
vísum vilja frá;<br/>
hitt ek hugða,<br/>
at ek hafa mynda<br/>
geð hennar allt ok gaman.
</p>
<p>
Svá kom ek næst,<br/>
at in nýta var<br/>
vígdrótt öll of vakin<br/>
með brennandum ljósum<br/>
ok bornum viði,<br/>
svá var mér vílstígr of vitaðr.
</p>
<p>
Auk nær morgni,<br/>
er ek var enn of kominn,<br/>
þá var saldrótt of sofin;<br/>
grey eitt ek þá fann<br/>
innar góðu konu<br/>
bundit beðjum á.
</p>
<p>
Mörg er góð mær,<br/>
ef görva kannar,<br/>
hugbrigð við hali;<br/>
þá ek þat reynda,<br/>
er it ráðspaka<br/>
teygða ek á flærðir fljóð;<br/>
háðungar hverrar<br/>
leitaði mér it horska man,<br/>
ok hafða ek þess vettki vífs.<br/>
III.
</p>
<p>
Heima glaðr gumi<br/>
ok við gesti reifr,<br/>
sviðr skal um sig vera,<br/>
minnigr ok málugr,<br/>
ef hann vill margfróðr vera,<br/>
oft skal góðs geta;<br/>
fimbulfambi heitir,<br/>
sá er fátt kann segja,<br/>
þat er ósnotrs aðal.
</p>
<p>
Inn aldna jötun ek sótta,<br/>
nú em ek aftr of kominn:<br/>
fátt gat ek þegjandi þar;<br/>
mörgum orðum<br/>
mælta ek í minn frama<br/>
í Suttungs sölum.
</p>
<p>
Gunnlöð mér of gaf<br/>
gullnum stóli á<br/>
drykk ins dýra mjaðar;<br/>
ill iðgjöld<br/>
lét ek hana eftir hafa<br/>
síns ins heila hugar,<br/>
síns ins svára sefa.
</p>
<p>
Rata munn<br/>
létumk rúms of fá<br/>
ok um grjót gnaga;<br/>
yfir ok undir<br/>
stóðumk jötna vegir,<br/>
svá hætta ek höfði til.
</p>
<p>
Vel keypts litar<br/>
hefi ek vel notit,<br/>
fás er fróðum vant,<br/>
því at Óðrerir<br/>
er nú upp kominn<br/>
á alda vés jaðar.
</p>
<p>
Ifi er mér á,<br/>
at ek væra enn kominn<br/>
jötna görðum ór,<br/>
ef ek Gunnlaðar né nytak,<br/>
innar góðu konu,<br/>
þeirar er lögðumk arm yfir.
</p>
<p>
Ins hindra dags<br/>
gengu hrímþursar<br/>
Háva ráðs at fregna<br/>
Háva höllu í;<br/>
at Bölverki þeir spurðu,<br/>
ef hann væri með böndum kominn<br/>
eða hefði hánum Suttungr of sóit.
</p>
<p>
Baugeið Óðinn,<br/>
hygg ek, at unnit hafi;<br/>
hvat skal hans tryggðum trúa?<br/>
Suttung svikinn<br/>
hann lét sumbli frá<br/>
ok grætta Gunnlöðu.<br/>
IV.
</p>
<p>
Mál er at þylja<br/>
þular stóli á<br/>
Urðarbrunni at,<br/>
sá ek ok þagðak,<br/>
sá ek ok hugðak,<br/>
hlýdda ek á manna mál;<br/>
of rúnar heyrða ek dæma,<br/>
né of ráðum þögðu<br/>
Háva höllu at,<br/>
Háva höllu í,<br/>
heyrða ek segja svá:
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
nótt þú rís-at<br/>
nema á njósn séir<br/>
eða þú leitir þér innan út staðar.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
fjölkunnigri konu<br/>
skal-at-tu í faðmi sofa,<br/>
svá at hon lyki þik liðum.
</p>
<p>
Hon svá gerir,<br/>
at þú gáir eigi<br/>
þings né þjóðans máls;<br/>
mat þú vill-at<br/>
né mannskis gaman,<br/>
ferr þú sorgafullr at sofa.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
annars konu<br/>
teygðu þér aldregi<br/>
eyrarúnu at.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
á fjalli eða firði,<br/>
ef þik fara tíðir,<br/>
fásktu at virði vel.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
illan mann<br/>
láttu aldregi<br/>
óhöpp at þér vita,<br/>
því at af illum manni<br/>
fær þú aldregi<br/>
gjöld ins góða hugar.
</p>
<p>
Ofarla bíta<br/>
ek sá einum hal<br/>
orð illrar konu;<br/>
fláráð tunga<br/>
varð hánum at fjörlagi<br/>
ok þeygi of sanna sök.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
veistu, ef þú vin átt,<br/>
þann er þú vel trúir,<br/>
far þú at finna oft,<br/>
því at hrísi vex<br/>
ok hávu grasi<br/>
vegr, er vættki treðr.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
góðan mann<br/>
teygðu þér at gamanrúnum<br/>
ok nem líknargaldr, meðan þú lifir.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
vin þínum<br/>
ver þú aldregi<br/>
fyrri at flaumslitum;<br/>
sorg etr hjarta,<br/>
ef þú segja né náir<br/>
einhverjum allan hug.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
orðum skipta<br/>
þú skalt aldregi<br/>
við ósvinna apa,
</p>
<p>
Því at af illum manni<br/>
mundu aldregi<br/>
góðs laun of geta,<br/>
en góðr maðr<br/>
mun þik gerva mega<br/>
líknfastan at lofi.
</p>
<p>
Sifjum er þá blandat,<br/>
hver er segja ræðr<br/>
einum allan hug;<br/>
allt er betra<br/>
en sé brigðum at vera;<br/>
er-a sá vinr öðrum, er vilt eitt segir.
</p>
<p>
Ráðumk, þér Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
þrimr orðum senna<br/>
skal-at-tu þér við verra mann<br/>
oft inn betri bilar,<br/>
þá er inn verri vegr.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
skósmiðr þú verir<br/>
né skeftismiðr,<br/>
nema þú sjalfum þér séir:<br/>
skór er skapaðr illa<br/>
eða skaft sé rangt,<br/>
þá er þér böls beðit.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
hvars þú böl kannt,<br/>
kveð þú þér bölvi at<br/>
ok gef-at þínum fjándum frið.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
illu feginn<br/>
ver þú aldregi,<br/>
en lát þér at góðu getit.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
upp líta<br/>
skal-at-tu í orrustu,<br/>
- gjalti glíkir<br/>
verða gumna synir, -<br/>
síðr þitt of heilli halir.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
ef þú vilt þér góða konu<br/>
kveðja at gamanrúnum<br/>
ok fá fögnuð af,<br/>
fögru skaltu heita<br/>
ok láta fast vera;<br/>
leiðisk manngi gótt, ef getr.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
varan bið ek þik vera<br/>
ok eigi ofvaran;<br/>
ver þú við öl varastr<br/>
ok við annars konu<br/>
ok við þat it þriðja,<br/>
at þjófar né leiki.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
at háði né hlátri<br/>
hafðu aldregi<br/>
gest né ganganda.
</p>
<p>
Oft vitu ógörla,<br/>
þeir er sitja inni fyrir,<br/>
hvers þeir ro kyns, er koma;<br/>
er-at maðr svá góðr<br/>
at galli né fylgi,<br/>
né svá illr, at einugi dugi.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
at hárum þul<br/>
hlæ þú aldregi,<br/>
oft er gótt, þat er gamlir kveða;<br/>
oft ór skörpum belg<br/>
skilin orð koma<br/>
þeim er hangir með hám<br/>
ok skollir með skrám<br/>
ok váfir með vílmögum.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
gest þú né geyja<br/>
né á grind hrekir;<br/>
get þú váluðum vel.
</p>
<p>
Rammt er þat tré,<br/>
er ríða skal<br/>
öllum at upploki;<br/>
baug þú gef,<br/>
eða þat biðja mun<br/>
þér læs hvers á liðu.
</p>
<p>
Ráðumk þér, Loddfáfnir,<br/>
en þú ráð nemir, -<br/>
njóta mundu, ef þú nemr,<br/>
þér munu góð, ef þú getr -:<br/>
hvars þú öl drekkir,<br/>
kjós þér jarðar megin,<br/>
því at jörð tekr við ölðri,<br/>
en eldr við sóttum,<br/>
eik við abbindi,<br/>
ax við fjölkynngi,<br/>
höll við hýrógi,<br/>
- heiftum skal mána kveðja, -<br/>
beiti við bitsóttum,<br/>
en við bölvi rúnar,<br/>
fold skal við flóði taka.<br/>
V.
</p>
<p>
Veit ek, at ek hekk<br/>
vindga meiði á<br/>
nætr allar níu,<br/>
geiri undaðr<br/>
ok gefinn Óðni,<br/>
sjalfr sjalfum mér,<br/>
á þeim meiði,<br/>
er manngi veit<br/>
hvers af rótum renn.
</p>
<p>
Við hleifi mik sældu<br/>
né við hornigi;<br/>
nýsta ek niðr,<br/>
nam ek upp rúnar,<br/>
æpandi nam,<br/>
fell ek aftr þaðan.
</p>
<p>
Fimbulljóð níu<br/>
nam ek af inum frægja syni<br/>
Bölþorns, Bestlu föður,<br/>
ok ek drykk of gat<br/>
ins dýra mjaðar,<br/>
ausinn Óðreri.
</p>
<p>
Þá nam ek frævask<br/>
ok fróðr vera<br/>
ok vaxa ok vel hafask,<br/>
orð mér af orði<br/>
orðs leitaði,<br/>
verk mér af verki<br/>
verks leitaði.
</p>
<p>
Rúnar munt þú finna<br/>
ok ráðna stafi,<br/>
mjök stóra stafi,<br/>
mjök stinna stafi,<br/>
er fáði fimbulþulr<br/>
ok gerðu ginnregin<br/>
ok reist hroftr rögna.
</p>
<p>
Óðinn með ásum,<br/>
en fyr alfum Dáinn,<br/>
Dvalinn ok dvergum fyrir,<br/>
Ásviðr jötnum fyrir,<br/>
ek reist sjalfr sumar.
</p>
<p>
Veistu, hvé rísta skal?<br/>
Veistu, hvé ráða skal?<br/>
Veistu, hvé fáa skal?<br/>
Veistu, hvé freista skal?<br/>
Veistu, hvé biðja skal?<br/>
Veistu, hvé blóta skal?<br/>
Veistu, hvé senda skal?<br/>
Veistu, hvé sóa skal?
</p>
<p>
Betra er óbeðit<br/>
en sé ofblótit,<br/>
ey sér til gildis gjöf;<br/>
betra er ósent<br/>
en sé ofsóit.<br/>
Svá Þundr of reist<br/>
fyr þjóða rök,<br/>
þar hann upp of reis,<br/>
er hann aftr of kom.<br/>
VI.
</p>
<p>
Ljóð ek þau kann,<br/>
er kann-at þjóðans kona<br/>
ok mannskis mögr.<br/>
Hjalp heitir eitt,<br/>
en þat þér hjalpa mun<br/>
við sökum ok sorgum<br/>
ok sútum görvöllum.
</p>
<p>
Þat kann ek annat,<br/>
er þurfu ýta synir,<br/>
þeir er vilja læknar lifa.
</p>
<p>
Það kann ek þriðja:<br/>
ef mér verðr þörf mikil<br/>
hafts við mína heiftmögu,<br/>
eggjar ek deyfi<br/>
minna andskota,<br/>
bíta-t þeim vápn né velir.
</p>
<p>
Þat kann ek it fjórða:<br/>
ef mér fyrðar bera<br/>
bönd að boglimum,<br/>
svá ek gel,<br/>
at ek ganga má,<br/>
sprettr mér af fótum fjöturr,<br/>
en af höndum haft.
</p>
<p>
Þat kann ek it fimmta:<br/>
ef ek sé af fári skotinn<br/>
flein í folki vaða,<br/>
fýgr-a hann svá stinnt,<br/>
at ek stöðvig-a-k,<br/>
ef ek hann sjónum of sék.
</p>
<p>
Þat kann ek it sétta:<br/>
ef mik særir þegn<br/>
á vrótum hrás viðar,<br/>
ok þann hal<br/>
er mik heifta kveðr,<br/>
þann eta mein heldr en mik.
</p>
<p>
Þat kann ek it sjaunda:<br/>
ef ek sé hávan loga<br/>
sal of sessmögum,<br/>
brennr-at svá breitt,<br/>
at ek hánum bjargig-a-k;<br/>
þann kann ek galdr at gala.
</p>
<p>
Þat kann ek it átta,<br/>
er öllum er<br/>
nytsamligt at nema:<br/>
hvars hatr vex<br/>
með hildings sonum<br/>
þat má ek bæta brátt.
</p>
<p>
Þat kann ek it níunda:<br/>
ef mik nauðr of stendr<br/>
at bjarga fari mínu á floti,<br/>
vind ek kyrri<br/>
vági á<br/>
ok svæfik allan sæ.
</p>
<p>
Þat kann ek it tíunda:<br/>
ef ek sé túnriður<br/>
leika lofti á,<br/>
ek svá vinnk,<br/>
at þær villar fara<br/>
sinna heimhama,<br/>
sinna heimhuga.
</p>
<p>
Þat kann ek it ellifta:<br/>
ef ek skal til orrostu<br/>
leiða langvini,<br/>
und randir ek gel,<br/>
en þeir með ríki fara<br/>
heilir hildar til,<br/>
heilir hildi frá,<br/>
koma þeir heilir hvaðan.
</p>
<p>
Þat kann ek it tolfta:<br/>
ef ek sé á tré uppi<br/>
váfa virgilná,<br/>
svá ek ríst<br/>
ok í rúnum fák,<br/>
at sá gengr gumi<br/>
ok mælir við mik.
</p>
<p>
Þat kann ek it þrettánda:<br/>
ef ek skal þegn ungan<br/>
verpa vatni á,<br/>
mun-at hann falla,<br/>
þótt hann í folk komi,<br/>
hnígr-a sá halr fyr hjörum.
</p>
<p>
Þat kann ek it fjögurtánda:<br/>
ef ek skal fyrða liði<br/>
telja tíva fyrir,<br/>
ása ok alfa<br/>
ek kann allra skil;<br/>
fár kann ósnotr svá.
</p>
<p>
Þat kann ek it fimmtánda<br/>
er gól Þjóðrerir<br/>
dvergr fyr Dellings durum:<br/>
afl gól hann ásum,<br/>
en alfum frama,<br/>
hyggju Hroftatý.
</p>
<p>
Þat kann ek it sextánda:<br/>
ef ek vil ins svinna mans<br/>
hafa geð allt ok gaman,<br/>
hugi ek hverfi<br/>
hvítarmri konu,<br/>
ok sný ek hennar öllum sefa.
</p>
<p>
Þat kann ek it sjautjánda<br/>
at mik mun seint firrask<br/>
it manunga man.<br/>
Ljóða þessa<br/>
mun þú, Loddfáfnir,<br/>
lengi vanr vera;<br/>
þó sé þér góð, ef þú getr,<br/>
nýt ef þú nemr,<br/>
þörf ef þú þiggr.
</p>
<p>
Þat kann ek it átjánda,<br/>
er ek æva kennik<br/>
mey né manns konu,<br/>
- allt er betra,<br/>
er einn of kann;<br/>
þat fylgir ljóða lokum, -<br/>
nema þeiri einni,<br/>
er mik armi verr,<br/>
eða mín systir sé.<br/>
VII.
</p>
<p>
Nú eru Háva mál<br/>
kveðin Háva höllu í,<br/>
allþörf ýta sonum,<br/>
óþörf jötna sonum;<br/>
heill sá, er kvað,<br/>
heill sá, er kann,<br/>
njóti sá, er nam,<br/>
heilir, þeirs hlýddu.<br/>

<h2>Vafþrúðnismál</h2>
    ridge Óðinn kvað:
</p>
<p>
"Ráð þú mér nú, Frigg,<br/>
alls mik fara tíðir<br/>
at vitja Vafþrúðnis;<br/>
forvitni mikla<br/>
kveð ek mér á fornum stöfum<br/>
við þann inn alsvinna jötun."<br/>
    ridge Frigg kvað:
</p>
<p>
"Heima letja<br/>
ek mynda Herjaföðr<br/>
í görðum goða;<br/>
því at engi jötun<br/>
ek hugða jafnramman<br/>
sem Vafþrúðni vera."<br/>
    ridge Óðinn kvað:
</p>
<p>
"Fjölð ek fór,<br/>
fjölð ek freistaða,<br/>
fjölð ek reynda regin;<br/>
hitt vil ek vita,<br/>
hvé Vafþrúðnis<br/>
salakynni sé."<br/>
    ridge Frigg kvað:
</p>
<p>
"Heill þú farir!<br/>
heill þú aftr komir!<br/>
heill þú á sinnum sér!<br/>
æði þér dugi,<br/>
hvars þú skalt, Aldaföðr,<br/>
orðum mæla jötun.
</p>
<p>
Fór þá Óðinn<br/>
at freista orðspeki<br/>
þess ins alsvinna jötuns;<br/>
at höllu hann kom,<br/>
ok átti Íms faðir;<br/>
inn gekk Yggr þegar.<br/>
    ridge Óðinn kvað:
</p>
<p>
"Heill þú nú, Vafþrúðnir,<br/>
nú em ek í höll kominn<br/>
á þik sjalfan sjá;<br/>
hitt vil ek fyrst vita,<br/>
ef þú fróðr sér<br/>
eða alsviðr jötunn."<br/>
    ridge Vafþrúðnir kvað:
</p>
<p>
"Hvat er þat manna<br/>
er í mínum sal<br/>
verpumk orði á?<br/>
Út þú né komir<br/>
órum höllum frá,<br/>
nema þú inn snotrari sér."<br/>
    ridge Óðinn kvað:
</p>
<p>
"Gagnráðr ek heiti,<br/>
nú emk af göngu kominn,<br/>
þyrstr til þinna sala;<br/>
laðar þurfi -<br/>
hef ek lengi farit -<br/>
ok þinna andfanga, jötunn."<br/>
    ridge Vafþrúðnir kvað:
</p>
<p>
"Hví þú þá, Gagnráðr,<br/>
mælisk af golfi fyr?<br/>
Far þú í sess í sal!<br/>
Þá skal freista,<br/>
hvárr fleira viti,<br/>
gestr eða inn gamli þulr."<br/>
    ridge Óðinn kvað:
</p>
<p>
"Óauðigr maðr,<br/>
er til auðigs kemr,<br/>
mæli þarft eða þegi;<br/>
ofrmælgi mikil,<br/>
hygg ek, at illa geti<br/>
hveim er við kaldrifjaðan kemr."<br/>
    ridge Vafþrúðnir kvað:
</p>
<p>
"Seg þú mér, Gagnráðr,<br/>
alls þú á golfi vill<br/>
þíns of freista frama,<br/>
hvé sá hestr heitir,<br/>
er hverjan dregr<br/>
dag of dróttmögu."<br/>
    ridge Óðinn kvað:
</p>
<p>
"Skinfaxi heitir,<br/>
er inn skíra dregr<br/>
dag of dróttmögu;<br/>
hesta beztr<br/>
þykkir hann með Hreiðgotum;<br/>
ey lýsir mön af mari."<br/>
    ridge Vafþrúðnir kvað:
</p>
<p>
"Seg þú þat, Gagnráðr,<br/>
alls þú á golfi vill<br/>
þíns of freista frama,<br/>
hvé sá jór heitir,<br/>
er austan dregr<br/>
nótt of nýt regin."<br/>
    ridge Óðinn kvað:
</p>
<p>
"Hrímfaxi heitir,<br/>
er hverja dregr<br/>
nótt of nýt regin;<br/>
méldropa fellir hann<br/>
morgin hvern;<br/>
þaðan kemr dögg um dala."<br/>
    ridge Vafþrúðnir kvað:
</p>
<p>
Seg þú þat, Gagnráðr,<br/>
alls þú á golfi vill<br/>
þíns of freista frama,<br/>
hvé sú á heitir,<br/>
er deilir með jötna sonum<br/>
grund ok með goðum."<br/>
    ridge Óðinn kvað:
</p>
<p>
"Ífing heitir á,<br/>
er deilir með jötna sonum<br/>
grund ok með goðum;<br/>
opin renna<br/>
hon skal of aldrdaga;<br/>
verðr-at íss á á."<br/>
    ridge Vafþrúðnir kvað:
</p>
<p>
Seg þú þat, Gagnráðr,<br/>
alls þú á golfi vill<br/>
þíns of freista frama,<br/>
hvé sá völlr heitir,<br/>
er finnask vígi at<br/>
Surtr ok in svásu goð."<br/>
    ridge Óðinn kvað:
</p>
<p>
"Vígriðr heitir völlr,<br/>
er finnask vígi at<br/>
Surtr ok in svásu goð;<br/>
hundrað rasta<br/>
hann er á hverjan veg;<br/>
sá er þeim völlr vitaðr."<br/>
    ridge Vafþrúðnir kvað:
</p>
<p>
"Fróðr ertu nú, gestr,<br/>
far þú á bekk jötuns,<br/>
ok mælumk í sessi saman;<br/>
höfði veðja<br/>
vit skulum höllu í,<br/>
gestr, of geðspeki.<br/>
    ridge Óðinn kvað:
</p>
<p>
"Seg þú þat it eina,<br/>
ef þitt æði dugir<br/>
ok þú, Vafþrúðnir, vitir,<br/>
hvaðan jörð of kom<br/>
eða upphiminn<br/>
fyrst, inn fróði jötunn."<br/>
    ridge Vafþrúðnir kvað:
</p>
<p>
"Ór Ymis holdi<br/>
var jörð of sköpuð,<br/>
en ór beinum björg,<br/>
himinn ór hausi<br/>
ins hrímkalda jötuns,<br/>
en ór sveita sær."<br/>
    ridge Óðinn kvað:
</p>
<p>
"Seg þú þat annat,<br/>
ef þitt æði dugir<br/>
ok þú, Vafþrúðnir, vitir,<br/>
hvaðan máni kom,<br/>
sá er ferr menn yfir,<br/>
eða sól it sama."<br/>
    ridge Vafþrúðnir kvað:
</p>
<p>
"Mundilfari heitir,<br/>
hann er mána faðir<br/>
ok svá Sólar it sama;<br/>
himin hverfa<br/>
þau skulu hverjan dag<br/>
öldum at ártali."<br/>
    ridge Óðinn kvað:
</p>
<p>
"Seg þú þat it þriðja,<br/>
alls þik svinnan kveða<br/>
ok þú, Vafþrúðnir, vitir,<br/>
hvaðan dagr of kom,<br/>
sá er ferr drótt yfir,<br/>
eða nótt með niðum."<br/>
    ridge Vafþrúðnir kvað:
</p>
<p>
"Dellingr heitir,<br/>
hann er Dags faðir,<br/>
en Nótt var Nörvi borin;<br/>
ný ok nið<br/>
skópu nýt regin<br/>
öldum at ártali."<br/>
    ridge Óðinn kvað:
</p>
<p>
"Seg þú þat it fjórða,<br/>
alls þik fróðan kveða,<br/>
ok þú, Vafþrúðnir, vitir,<br/>
hvaðan vetr of kom<br/>
eða varmt sumar<br/>
fyrst með fróð regin."<br/>
    ridge Vafþrúðnir kvað:
</p>
<p>
"Vindsvalr heitir,<br/>
hann er Vetrar faðir,<br/>
en Svásuðr sumars."<br/>
    ridge Óðinn kvað:
</p>
<p>
"Seg þú þat it fimmta,<br/>
alls þik fróðan kveða,<br/>
ok þú, Vafþrúðnir, vitir,<br/>
hverr ása ellztr<br/>
eða Ymis niðja<br/>
yrði í árdaga."<br/>
    ridge Vafþrúðnir kvað:
</p>
<p>
"Örófi vetra<br/>
áðr væri jörð of sköpuð,<br/>
þá var Bergelmir borinn,<br/>
Þrúðgelmir<br/>
var þess faðir,<br/>
en Aurgelmir afi."<br/>
    ridge Óðinn kvað:
</p>
<p>
"Seg þú þat it sétta,<br/>
alls þik svinnan kveða,<br/>
ok þú, Vafþrúðnir, vitir,<br/>
hvaðan Aurgelmir kom<br/>
með jötna sonum<br/>
fyrst, inn fróði jötunn."<br/>
    ridge Vafþrúðnir kvað:
</p>
<p>
"Ór Élivágum<br/>
stukku eitrdropar,<br/>
svá óx, unz varð jötunn;<br/>
þar eru órar ættir<br/>
komnar allar saman;<br/>
því er þat æ allt til atalt."<br/>
    ridge Óðinn kvað:
</p>
<p>
"Seg þú þat it sjaunda,<br/>
alls þik svinnan kveða,<br/>
ok þú, Vafþrúðnir, vitir,<br/>
hvé sá börn gat,<br/>
inn baldni jötunn,<br/>
er hann hafði-t gýgjar gaman."<br/>
    ridge Vafþrúðnir kvað:
</p>
<p>
"Undir hendi vaxa<br/>
kváðu hrímþursi<br/>
mey ok mög saman;<br/>
fótr við fæti<br/>
gat ins fróða jötuns<br/>
sexhöfðaðan son."<br/>
    ridge Óðinn kvað:
</p>
<p>
"Seg þú þat it átta,<br/>
alls þik svinnan kveða,<br/>
ok þú, Vafþrúðnir, vitir,<br/>
hvat þú fyrst of mant<br/>
eða fremst of veizt,<br/>
þú ert alsviðr, jötunn."<br/>
    ridge Vafþrúðnir kvað:
</p>
<p>
Örófi vetra<br/>
áðr væri jörð of sköpuð,<br/>
þá var Bergelmir borinn;<br/>
þat ek fyrst of man,<br/>
er sá inn fróði jötunn<br/>
á var lúðr of lagiðr."<br/>
    ridge Óðinn kvað:
</p>
<p>
"Seg þú þat it níunda,<br/>
alls þik svinnan kveða,<br/>
ok þú, Vafþrúðnir, vitir,<br/>
hvaðan vindr of kemr,<br/>
svá at ferr vág yfir;<br/>
æ menn han sjalfan of sjá."<br/>
    ridge Vafþrúðnir kvað:
</p>
<p>
"Hræsvelgr heitir,<br/>
er sitr á himins enda,<br/>
jötunn í arnar ham;<br/>
af hans vængjum<br/>
kvæða vind koma<br/>
alla menn yfir."<br/>
    ridge Óðinn kvað:
</p>
<p>
"Seg þú þat it tíunda,<br/>
alls þú tíva rök<br/>
öll, Vafþrúðnir, vitir,<br/>
hvaðan Njörðr of kom<br/>
með ása sonum -<br/>
hofum ok hörgum<br/>
hann ræðr hundmörgum -<br/>
ok varð-at hann ásum alinn."<br/>
    ridge Vafþrúðnir kvað:
</p>
<p>
"Í Vanaheimi<br/>
skópu hann vís regin<br/>
ok seldu at gíslingu goðum,<br/>
í aldar rök<br/>
hann mun aftr koma<br/>
heim með vísum vönum."<br/>
    ridge Óðinn kvað:
</p>
<p>
"Seg þú þat et ellifta,<br/>
hvar ýtar túnum í<br/>
höggvask hverjan dag;<br/>
val þeir kjósa<br/>
ok ríða vígi frá,<br/>
sitja meir of sáttir saman."<br/>
    ridge Vafþrúðnir kvað:
</p>
<p>
"Allir einherjar<br/>
Óðins túnum í<br/>
höggvask hverjan dag,<br/>
val þeir kjósa<br/>
ok ríða vígi frá,<br/>
sitja meirr of sáttir saman."<br/>
    ridge Óðinn kvað:
</p>
<p>
"Seg þú þat it tolfta,<br/>
hví þú tíva rök<br/>
öll, Vafþrúðnir, vitir,<br/>
frá jötna rúnum<br/>
ok allra goða<br/>
segir þú it sannasta,<br/>
inn alsvinni jötunn."<br/>
    ridge Vafþrúðnir kvað:
</p>
<p>
"Frá jötna rúnum<br/>
ok allra goða<br/>
ek kann segja satt,<br/>
því at hvern hef ek<br/>
heim of komit;<br/>
níu kom ek heima<br/>
fyr Niflhel neðan;<br/>
hinig deyja ór helju halir."<br/>
    ridge Óðinn kvað:
</p>
<p>
"Fjölð ek fór,<br/>
fjölð ek freistaðak,<br/>
fjölð ek of reynda regin:<br/>
Hvat lifir manna,<br/>
þá er inn mæra líðr<br/>
fimbulvetr með firum?"<br/>
    ridge Vafþrúðnir kvað:
</p>
<p>
"Líf ok Lifþrasir,<br/>
en þau leynask munu<br/>
í holti Hoddmímis;<br/>
morgindöggvar<br/>
þau sér at mat hafa,<br/>
en þaðan af aldir alask."<br/>
    ridge Óðinn kvað:
</p>
<p>
"Fjölð ek fór,<br/>
fjölð ek freistaðak,<br/>
fjölð ek of reynda regin:<br/>
Hvaðan kemr sól<br/>
á inn slétta himin,<br/>
er þessa hefr fenrir farit?"<br/>
    ridge Vafþrúðnir kvað:
</p>
<p>
"Eina dóttur<br/>
berr alfröðull,<br/>
áðr hana fenrir fari;<br/>
sú skal ríða,<br/>
þá er regin deyja,<br/>
móður brautir, mær."<br/>
    ridge Óðinn kvað:
</p>
<p>
"Fjölð ek fór,<br/>
fjölð ek freistaðak,<br/>
fjölð ek of reynda regin:<br/>
Hverjar ro þær meyjar,<br/>
er líða mar yfir,<br/>
fróðgeðjaðar fara?"<br/>
    ridge Vafþrúðnir kvað:
</p>
<p>
"Þríar þjóðár<br/>
falla þorp yfir<br/>
meyja Mögþrasis;<br/>
hamingjur einar<br/>
þær er í heimi eru,<br/>
þó þær með jötnum alask."<br/>
    ridge Óðinn kvað:
</p>
<p>
"Fjölð ek fór,<br/>
fjölð ek freistaðak,<br/>
fjölð ek of reynda regin:<br/>
Hverir ráða æsir<br/>
eignum goða,<br/>
þá er sloknar Surta logi?"<br/>
    ridge Vafþrúðnir kvað:
</p>
<p>
"Víðarr ok Váli<br/>
byggja vé goða,<br/>
þá er sloknar Surta logi,<br/>
Móði ok Magni<br/>
skulu Mjöllni hafa<br/>
Vingnis at vígþroti."<br/>
    ridge Óðinn kvað:
</p>
<p>
"Fjölð ek fór,<br/>
fjölð ek freistaðak,<br/>
fjölð ek of reynda regin;<br/>
Hvat verðr Óðni<br/>
at aldrlagi,<br/>
þá er of rjúfask regin?"<br/>
    ridge Vafþrúðnir kvað:
</p>
<p>
"Ulfr gleypa<br/>
mun Aldaföðr,<br/>
þess mun Víðarr vreka;<br/>
kalda kjafta<br/>
hann klyfja mun<br/>
vitnis vígi at."<br/>
    ridge Óðinn kvað:
</p>
<p>
"Fjölð ek fór,<br/>
fjölð ek freistaðak,<br/>
fjölð ek of reynda regin;<br/>
Hvat mælti Óðinn,<br/>
áðr á bál stigi,<br/>
sjalfr í eyra syni?"<br/>
    ridge Vafþrúðnir kvað:
</p>
<p>
"Ey manni þat veit,<br/>
hvat þú í árdaga<br/>
sagðir í eyra syni;<br/>
feigum munni<br/>
mælta ek mína forna stafi<br/>
ok of ragnarök.<br/>
Nú ek við Óðin<br/>
deildak mína orðspeki;<br/>
þú ert æ vísastr vera."<br/>
<h2>Grímnismál</h2>
    ridge Frá sonum Hrauðungs konungs.
    ridge Hrauðungr konungr átti tvá sonu. Hét annarr Agnarr, en annarr Geirröðr. Agnarr var tíu vetra, en Geirröðr átta vetra. Þeir reru tveir á báti með dorgar sínar at smáfiski. Vindr rak þá í haf út. Í náttmyrkri brutu þeir við land ok gengu upp, fundu kotbónda einn. Þar váru þeir um vetrinn. Kerling fóstraði Agnar, en karl fóstraði Geirröð ok kenndi honum ráð. At vári fekk karl þeim skip.
    ridge En er þau kerling leiddu þá til strandar, þá mælti karl einmæli við Geirröð.
    ridge Þeir fengu byr ok kómu til stöðva föður síns. Geirröðr var fram í skipi. Hann hljóp upp á land, en hratt út skipinu ok mælti: "Farðu nú, þar er smyl hafi þik."
    ridge Skipit rak í haf út, en Geirröðr gekk upp til bæjar. Honum var þar vel fagnat, en faðir hans þá andaðr. Var þá Geirröðr til konungs tekinn ok varð maðr ágætr.
    ridge Óðinn ok Frigg sátu í Hliðskjálfu ok sáu um heima alla. Óðinn mælti: "Sér þú Agnar, fóstra þinn, hvar hann elr börn við gýgi í hellinum, en Geirröðr, fóstri minn, er konungr ok sitr nú at landi?"
    ridge Frigg segir: "Hann er matníðingr sá, at hann kvelr gesti sína, ef honum þykkja of margir koma."
    ridge Óðinn segir, at þat er in mesta lygi. Þau veðja um þetta mál. Frigg sendi eskimey sína Fullu til Geirröðar. Hon bað konung varast, at eigi fyrirgerði honum fjölkunnigr maðr, sá er þar var kominn í land, ok sagði þat mark á, at engi hundr var svá ólmr, at á hann mundi hlaupa.
    ridge En þat var inn mesti hégómi, at Geirröðr konungr væri eigi matgóðr, ok þó lætr hann handtaka þann mann, er eigi vildu hundar á ráða. Sá var í feldi blám ok nefndist Grímnir og sagði ekki fleira frá sér, þótt hann væri at spurðr. Konungr lét hann pína til sagna ok setja milli elda tveggja, ok sat hann þar átta nætr.
    ridge Geirröðr konungr átti þá son tíu vetra gamlan, ok hét Agnarr eftir bróður hans. Agnarr gekk at Grímni ok gaf honum horn fullt at drekka ok sagði, at faðir hans gerði illa, er hann píndi þenna mann saklausan. Grímnir drakk af. Þá var eldrinn svá kominn, at feldrinn brann af Grímni. Hann kvað:
</p>
<p>
Heitr ertu, hripuðr,<br/>
ok heldr til mikill;<br/>
göngumk firr, funi!<br/>
loði sviðnar,<br/>
þótt ek á loft berak;<br/>
brennumk feldr fyr.
</p>
<p>
Átta nætr sat ek<br/>
milli elda hér,<br/>
svá at mér manngi<br/>
mat né bauð<br/>
nema einn Agnarr,<br/>
er einn skal ráða,<br/>
Geirröðar sonr,<br/>
Gotna landi.
</p>
<p>
Heill skaltu, Agnarr,<br/>
alls þik heilan biðr<br/>
Veratýr vera;<br/>
eins drykkjar<br/>
þú skalt aldrigi<br/>
betri gjöld geta.
</p>
<p>
Land er heilagt,<br/>
er ek liggja sé<br/>
ásum ok alfum nær;<br/>
en í Þrúðheimi<br/>
skal Þórr vera<br/>
unz of rjúfask regin.
</p>
<p>
Ýdalir heita,<br/>
þar er Ullr hefir<br/>
sér of görva sali;<br/>
Alfheim Frey<br/>
gáfu í árdaga<br/>
tívar at tannféi.
</p>
<p>
Bær er sá inn þriði,<br/>
er blíð regin<br/>
silfri þökðu sali;<br/>
Valaskjalf heitir,<br/>
er vélti sér<br/>
áss í árdaga.
</p>
<p>
Sökkvabekkr heitir inn fjórði,<br/>
en þar svalar knegu<br/>
unnir yfir glymja;<br/>
þar þau Óðinn ok Sága<br/>
drekka um alla daga<br/>
glöð ór gullnum kerum.
</p>
<p>
Glaðsheimr heitir inn fimmti,<br/>
þars in gullbjarta<br/>
Valhöll víð of þrumir;<br/>
en þar Hroftr kýss<br/>
hverjan dag<br/>
vápndauða vera.
</p>
<p>
Mjök er auðkennt,<br/>
þeim er til Óðins koma<br/>
salkynni at séa;<br/>
sköftum er rann reft,<br/>
skjöldum er salr þakiðr,<br/>
brynjum um bekki strát.
</p>
<p>
Mjök er auðkennt,<br/>
þeir er til Óðins koma<br/>
salkynni at séa:<br/>
vargr hangir<br/>
fyr vestan dyrr,<br/>
ok drúpir örn yfir.
</p>
<p>
Þrymheimr heitir inn sétti,<br/>
er Þjazi bjó,<br/>
sá inn ámáttki jötunn;<br/>
en nú Skaði byggvir,<br/>
skír brúðr goða,<br/>
fornar tóftir föður.
</p>
<p>
Breiðablik eru in sjaundu,<br/>
en þar Baldr hefir<br/>
sér of gerva sali,<br/>
á því landi,<br/>
er ek liggja veit<br/>
fæsta feiknstafi.
</p>
<p>
Himinbjörg eru in áttu,<br/>
en þar Heimdall<br/>
kveða valda véum;<br/>
þar vörðr goða<br/>
drekkr í væru ranni<br/>
glaðr inn góða mjöð.
</p>
<p>
Fólkvangr er inn níundi,<br/>
en þar Freyja ræðr<br/>
sessa kostum í sal;<br/>
halfan val<br/>
hon kýss hverjan dag,<br/>
en halfan Óðinn á.
</p>
<p>
Glitnir er inn tíundi,<br/>
hann er gulli studdr<br/>
ok silfri þakðr it sama;<br/>
en þar Forseti<br/>
byggir flestan dag<br/>
ok svæfir allar sakir.
</p>
<p>
Nóatún eru in elliftu,<br/>
en þar Njörðr hefir,<br/>
sér of görva sali;<br/>
manna þengill<br/>
inn meins vani<br/>
hátimbruðum hörgi ræðr.
</p>
<p>
Hrísi vex<br/>
ok háu grasi<br/>
Víðars land viði;<br/>
en þar mögr of læzt<br/>
af mars baki<br/>
frækn at hefna föður.
</p>
<p>
Andhrímnir<br/>
lætr í Eldhrímni<br/>
Sæhrímni soðinn,<br/>
fleska bezt;<br/>
en þat fáir vitu,<br/>
við hvat einherjar alask.
</p>
<p>
Gera ok Freka<br/>
seðr gunntamiðr<br/>
hróðigr Herjaföður;<br/>
en við vín eitt<br/>
vápngöfugr<br/>
Óðinn æ lifir.
</p>
<p>
Huginn ok Muninn<br/>
fljúga hverjan dag<br/>
Jörmungrund yfir;<br/>
óumk ek of Hugin,<br/>
at hann aftr né komi-t,<br/>
þó sjámk meir of Munin.
</p>
<p>
Þýtr Þund,<br/>
unir Þjóðvitnis<br/>
fiskr flóði í;<br/>
árstraumr þykkir<br/>
ofmikill<br/>
Valglaumni at vaða.
</p>
<p>
Valgrind heitir,<br/>
er stendr velli á<br/>
heilög fyr helgum dyrum;<br/>
forn er sú grind,<br/>
en þat fáir vitu,<br/>
hvé hon er í lás of lokin.
</p>
<p>
Fimm hundruð dura<br/>
ok umb fjórum tögum,<br/>
svá hygg ek á Valhöllu vera;<br/>
átta hundruð Einherja<br/>
ganga senn ór einum durum,<br/>
þá er þeir fara við vitni at vega.
</p>
<p>
Fimm hundruð golfa<br/>
ok umb fjórum tögum,<br/>
svá hygg ek Bilskirrni með bugum;<br/>
ranna þeira,<br/>
er ek reft vita,<br/>
míns veit ek mest magar.
</p>
<p>
Heiðrún heitir geit,<br/>
er stendr höllu á<br/>
ok bítr af Læraðs limum;<br/>
skapker fylla<br/>
hon skal ins skíra mjaðar;<br/>
kná-at sú veig vanask.
</p>
<p>
Eikþyrnir heitir hjörtr,<br/>
er stendr höllu á<br/>
ok bítr af Læraðs limum;<br/>
en af hans hornum<br/>
drýpr í Hvergelmi,<br/>
þaðan eigu vötn öll vega.
</p>
<p>
Síð ok Víð,<br/>
Sækin ok Eikin,<br/>
Svöl ok Gunnþró,<br/>
Fjörm ok Fimbulþul,<br/>
Rín ok Rennandi,<br/>
Gipul ok Göpul,<br/>
Gömul ok Geirvimul,<br/>
þær hverfa um hodd goða,<br/>
Þyn ok Vín,<br/>
Þöll ok Höll,<br/>
Gráð ok Gunnþorin.
</p>
<p>
Vína heitir ein,<br/>
önnur Vegsvinn,<br/>
þriðja Þjóðnuma,<br/>
Nyt ok Nöt,<br/>
Nönn ok Hrönn,<br/>
Slíð ok Hríð,<br/>
Sylgr ok Ylgr,<br/>
Víð ok Ván,<br/>
Vönd ok Strönd,<br/>
Gjöll ok Leiftr,<br/>
þær falla gumnum nær,<br/>
er falla til Heljar heðan.
</p>
<p>
Körmt ok Örmt<br/>
ok Kerlaugar tvær,<br/>
þær skal Þórr vaða<br/>
dag hvern,<br/>
er hann dæma ferr<br/>
at aski Yggdrasils,<br/>
því at ásbrú<br/>
brenn öll loga,<br/>
heilög vötn hlóa.
</p>
<p>
Glaðr ok Gyllir,<br/>
Glær ok Skeiðbrimir,<br/>
Silfrintoppr ok Sinir,<br/>
Gísl ok Falhófnir,<br/>
Gulltoppr ok Léttfeti,<br/>
þeim ríða æsir jóm<br/>
dag hvern,<br/>
er þeir dæma fara<br/>
at aski Yggdrasils.
</p>
<p>
Þríar rætr<br/>
standa á þría vega<br/>
undan aski Yggdrasils;<br/>
Hel býr und einni,<br/>
annarri hrímþursar,<br/>
þriðju mennskir menn.
</p>
<p>
Ratatoskr heitir íkorni,<br/>
er renna skal<br/>
at aski Yggdrasils,<br/>
arnar orð<br/>
hann skal ofan bera<br/>
ok segja Niðhöggvi niðr.
</p>
<p>
Hirtir eru ok fjórir,<br/>
þeirs af hæfingar<br/>
gaghalsir gnaga:<br/>
Dáinn ok Dvalinn,<br/>
Duneyrr ok Duraþrór.
</p>
<p>
Ormar fleiri liggja<br/>
und aski Yggdrasils,<br/>
en þat of hyggi hverr ósviðra apa:<br/>
Góinn ok Móinn,<br/>
þeir ro Grafvitnis synir,<br/>
Grábakr ok Grafvölluðr,<br/>
Ófnir ok Sváfnir,<br/>
hygg ek, at æ skyli<br/>
meiðs kvistu má.
</p>
<p>
Askr Yggdrasils<br/>
drýgir erfiði<br/>
meira en menn um viti:<br/>
hjörtr bítr ofan,<br/>
en á hliðu fúnar,<br/>
skerðir Niðhöggr neðan.
</p>
<p>
Hrist ok Mist<br/>
vil ek, at mér horn beri,<br/>
Skeggjöld ok Skögul,<br/>
Hildr ok Þrúðr,<br/>
Hlökk ok Herfjötur,<br/>
Göll ok Geirönul,<br/>
Randgríðr ok Ráðgríðr<br/>
ok Reginleif,<br/>
þær bera Einherjum öl.
</p>
<p>
Árvakr ok Alsviðr<br/>
þeir skulu upp heðan<br/>
svangir sól draga;<br/>
en und þeira bógum<br/>
fálu blíð regin,<br/>
æsir, ísarnkol.
</p>
<p>
Svalinn heitir,<br/>
hann stendr sólu fyrir,<br/>
skjöldr, skínanda goði;<br/>
björg ok brim,<br/>
ek veit, at brenna skulu,<br/>
ef hann fellr í frá.
</p>
<p>
Sköll heitir ulfr,<br/>
er fylgir inu skírleita goði<br/>
til varna viðar,<br/>
en annarr Hati,<br/>
hann er Hróðvitnis sonr,<br/>
sá skal fyr heiða brúði himins.
</p>
<p>
Ór Ymis holdi<br/>
var jörð of sköpuð,<br/>
en ór sveita sær,<br/>
björg ór beinum,<br/>
baðmr ór hári,<br/>
en ór hausi himinn.
</p>
<p>
En ór hans brám<br/>
gerðu blíð regin<br/>
Miðgarð manna sonum,<br/>
en ór hans heila<br/>
váru þau in harðmóðgu<br/>
ský öll of sköpuð.
</p>
<p>
Ullar hylli<br/>
hefr ok allra goða<br/>
hverr er tekr fyrstr á funa,<br/>
því at opnir heimar<br/>
verða of ása sonum,<br/>
þá er hefja af hvera.
</p>
<p>
Ívalda synir<br/>
gengu í árdaga<br/>
Skíðblaðni at skapa,<br/>
skipa bezt,<br/>
skírum Frey,<br/>
nýtum Njarðar bur.
</p>
<p>
Askr Yggdrasils,<br/>
hann er æðstr viða,<br/>
en Skíðblaðnir skipa,<br/>
Óðinn ása,<br/>
en jóa Sleipnir,<br/>
Bilröst brúa,<br/>
en Bragi skalda,<br/>
Hábrók hauka,<br/>
en hunda Garmr.
</p>
<p>
Svipum hef ek nú yppt<br/>
fyr sigtíva sonum,<br/>
við þat skal vilbjörg vaka;<br/>
öllum ásum<br/>
þat skal inn koma<br/>
Ægis bekki á,<br/>
Ægis drekku at.
</p>
<p>
Hétumk Grímr,<br/>
hétumk Gangleri,<br/>
Herjann ok Hjalmberi,<br/>
Þekkr ok Þriði,<br/>
Þundr ok Uðr,<br/>
Herblindi ok Hár.
</p>
<p>
Saðr ok Svipall<br/>
ok Sanngetall,<br/>
Herteitr ok Hnikarr,<br/>
Bileygr, Báleygr,<br/>
Bölverkr, Fjölnir,<br/>
Grímr ok Grímnir,<br/>
Glapsviðr ok Fjölsviðr;
</p>
<p>
Síðhöttr, Síðskeggr,<br/>
Sigföðr, Hnikuðr,<br/>
Alföðr, Valföðr,<br/>
Atríðr ok Farmatýr;<br/>
einu nafni<br/>
hétumk aldregi,<br/>
síz ek með folkum fór.
</p>
<p>
Grímni mik hétu<br/>
at Geirröðar,<br/>
en Jalk at Ásmundar,<br/>
en þá Kjalar,<br/>
er ek kjálka dró,<br/>
Þrór þingum at,<br/>
Viðurr at vígum,<br/>
Óski ok Ómi,<br/>
Jafnhár ok Biflindi,<br/>
Göndlir ok Hárbarðr með goðum.
</p>
<p>
Sviðurr ok Sviðrir<br/>
er ek hét at Sökkmímis,<br/>
ok dulðak þann inn aldna jötun,<br/>
þá er ek Miðvitnis vark<br/>
ins mæra burar<br/>
orðinn einbani.
</p>
<p>
Ölr ertu, Geirröðr,<br/>
hefr þú ofdrukkit;<br/>
miklu ertu hnugginn,<br/>
er þú ert mínu gengi,<br/>
öllum Einherjum<br/>
ok Óðins hylli.
</p>
<p>
Fjölð ek þér sagðak,<br/>
en þú fátt of mant;<br/>
of þik véla vinir;<br/>
mæki liggja<br/>
ek sé míns vinar<br/>
allan í dreyra drifinn.
</p>
<p>
Eggmóðan val<br/>
nú mun Yggr hafa,<br/>
þitt veit ek líf of liðit;<br/>
úfar ro dísir,<br/>
nú knáttu Óðin sjá,<br/>
nálgasktu mik, ef þú megir.
</p>
<p>
Óðinn ek nú heiti,<br/>
Yggr ek áðan hét,<br/>
hétumk Þundr fyr þat,<br/>
Vakr ok Skilfingr,<br/>
Váfuðr ok Hroftatýr,<br/>
Gautr ok Jalkr með goðum,<br/>
Ófnir ok Sváfnir,<br/>
er ek hygg, at orðnir sé<br/>
allir af einum mér.<br/>
    ridge Geirröðr konungr sat ok hafði sverð um kné sér ok brugðit til miðs. En er hann heyrði, at Óðinn var þar kominn, þá stóð hann upp ok vildi taka Óðin frá eldinum. Sverðit slapp ór hendi honum, ok vissu hjöltin niðr. Konungr drap fæti ok steypðist áfram, en sverðit stóð í gögnum hann, ok fekk hann bana. Óðinn hvarf þá, en Agnarr var þar konungr lengi síðan.
<h2>Skírnismál</h2>
    ridge Freyr, sonr Njarðar, hafði einn dag setzt í Hliðskjálf, ok sá um heima alla. Hann sá í Jötunheima ok sá þar mey fagra, þá er hon gekk frá skála föður síns til skemmu. Þar af fekk hann hugsóttir miklar. Skírnir hét skósveinn Freys. Njörðr bað hann kveðja Frey máls. Þá mælti Skaði:
</p>
<p>
"Rístu nú, Skírnir,<br/>
ok gakk skjótt at beiða<br/>
okkarn mála mög<br/>
ok þess at fregna,<br/>
hveim inn fróði sé<br/>
ofreiði afi."<br/>
    ridge Skírnir kvað:
</p>
<p>
"Illra orða<br/>
er mér ón at ykkrum syni,<br/>
ef ek geng at mæla við mög<br/>
ok þess at fregna,<br/>
hveim inn fróði sé<br/>
ofreiði afi."
</p>
<p>
"Segðu mér þat, Freyr,<br/>
folkvaldi goða,<br/>
ok ek vilja vita:<br/>
Hví þú einn sitr<br/>
endlanga sali,<br/>
minn dróttinn, um daga?"<br/>
    ridge Freyr kvað:
</p>
<p>
"Hví um segjak þér,<br/>
seggr inn ungi,<br/>
mikinn móðtrega?<br/>
Því at álfröðull<br/>
lýsir um alla daga<br/>
ok þeygi at mínum munum."<br/>
    ridge Skírnir kvað:
</p>
<p>
"Muni þína<br/>
hykk-a ek svá mikla vera,<br/>
at þú mér, seggr, né segir,<br/>
því at ungir saman<br/>
várum í árdaga,<br/>
vel mættim tveir trúask."<br/>
    ridge Freyr kvað:
</p>
<p>
"Í Gymis görðum<br/>
ek ganga sá<br/>
mér tíða mey;<br/>
armar lýstu,<br/>
en af þaðan<br/>
allt loft ok lögr."
</p>
<p>
"Mær er mér tíðari<br/>
en manna hveim<br/>
ungum í árdaga;<br/>
ása ok alfa<br/>
þat vill engi maðr<br/>
at vit samt séim."<br/>
    ridge Skírnir kvað:
</p>
<p>
"Mar gefðu mér þá<br/>
þann er mik um myrkvan beri<br/>
vísan vafrloga,<br/>
ok þat sverð,<br/>
er sjalft vegisk<br/>
við jötna ætt."<br/>
    ridge Freyr kvað:
</p>
<p>
"Mar ek þér þann gef,<br/>
er þik um myrkvan berr<br/>
vísan vafrloga,<br/>
ok þat sverð,<br/>
er sjalft mun vegask<br/>
ef sá er horskr, er hefr."<br/>
    ridge Skírnir mælti við hestinn:
</p>
<p>
"Myrkt er úti,<br/>
mál kveð ek okkr fara<br/>
úrig fjöll yfir,<br/>
þursa þjóð yfir;<br/>
báðir vit komumk,<br/>
eða okkr báða tekr<br/>
sá inn ámáttki jötunn."<br/>
    ridge Skírnir reið í Jötunheima til Gymisgarða. Þar váru hundar ólmir ok bundnir fyrir skíðgarðs hliði, þess er um sal Gerðar var. Hann reið at þar, er féhirðir sat á haugi, og kvaddi hann:
</p>
<p>
"Segðu þat, hirðir,<br/>
er þú á haugi sitr<br/>
ok varðar alla vega:<br/>
Hvé ek at andspilli<br/>
komumk ins unga mans<br/>
fyr greyjum Gymis?"<br/>
    ridge Hirðir kvað:
</p>
<p>
"Hvárt ertu feigr,<br/>
eða ertu framgenginn?<br/>
-- -- --<br/>
Andspillis vanr<br/>
þú skalt æ vera<br/>
góðrar meyjar Gymis."<br/>
    ridge Skírnir kvað:
</p>
<p>
"Kostir ro betri<br/>
heldr en at klökkva sé,<br/>
hveim er fúss er fara;<br/>
einu dægri<br/>
mér var aldr of skapaðr<br/>
of allt líf of lagit."<br/>
    ridge Gerðr kvað:
</p>
<p>
"Hvat er þat hlym hlymja,<br/>
er ek heyri nú til<br/>
ossum rönnum í?<br/>
Jörð bifask,<br/>
en allir fyrir<br/>
skjalfa garðar Gymis."<br/>
    ridge Ambátt kvað:
</p>
<p>
"Maðr er hér úti,<br/>
stiginn af mars baki,<br/>
jó lætr til jarðar taka."<br/>
-- -- --<br/>
    ridge Gerðr kvað:
</p>
<p>
"Inn bið þú hann ganga<br/>
í okkarn sal<br/>
ok drekka inn mæra mjöð;<br/>
þó ek hitt óumk,<br/>
at hér úti sé<br/>
minn bróðurbani.
</p>
<p>
Hvat er þat alfa<br/>
né ása sona<br/>
né víssa vana?<br/>
Hví þú einn of komt<br/>
eikinn fúr yfir<br/>
ór salkynni at séa?"<br/>
    ridge Skírnir kvað:
</p>
<p>
"Emk-at ek alfa<br/>
né ása sona<br/>
né víssa vana;<br/>
þó ek einn of komk<br/>
eikinn fúr yfir<br/>
yður salkynni at séa."
</p>
<p>
"Epli ellifu<br/>
hér hef ek algullin,<br/>
þau mun ek þér, Gerðr, gefa,<br/>
frið at kaupa,<br/>
at þú þér Frey kveðir<br/>
óleiðastan lifa."<br/>
    ridge Gerðr kvað:
</p>
<p>
"Epli ellifu<br/>
ek þigg aldregi<br/>
at mannskis munum,<br/>
né vit Freyr,<br/>
meðan okkart fjör lifir,<br/>
byggjum bæði saman."<br/>
    ridge Skírnir kvað:
</p>
<p>
"Baug ek þér þá gef,<br/>
þann er brenndr var<br/>
með ungum Óðins syni;<br/>
átta eru jafnhöfðir,<br/>
er af drjúpa<br/>
ina níundu hverja nótt."<br/>
    ridge Gerðr kvað:
</p>
<p>
"Baug ek þikk-a-k,<br/>
þótt brenndr séi<br/>
með ungum Óðins syni;<br/>
er-a mér gulls vant<br/>
í görðum Gymis,<br/>
at deila fé föður."<br/>
    ridge Skírnir kvað:
</p>
<p>
"Sér þú þenna mæki, mær,<br/>
mjóvan, málfáan,<br/>
er ek hef í hendi hér?<br/>
Höfuð höggva<br/>
ek mun þér hálsi af,<br/>
nema þú mér sætt segir."<br/>
    ridge Gerðr kvað:
</p>
<p>
"Ánauð þola<br/>
ek vil aldregi<br/>
at mannskis munum;<br/>
þó ek hins get,<br/>
ef it Gymir finnizk,<br/>
vígs ótrauðir,<br/>
at ykkr vega tíði."<br/>
    ridge Skírnir kvað:
</p>
<p>
"Sér þú þenna mæki, mær,<br/>
mjóvan, málfáan,<br/>
er ek hef í hendi hér?<br/>
Fyr þessum eggjum<br/>
hnígr sá inn aldni jötunn,<br/>
verðr þinn feigr faðir.
</p>
<p>
Tamsvendi ek þik drep,<br/>
en ek þik temja mun,<br/>
mær, at mínum munum;<br/>
þar skaltu ganga,<br/>
er þik gumna synir<br/>
síðan æva séi.
</p>
<p>
Ara þúfu á<br/>
skaltu ár sitja<br/>
horfa heimi ór,<br/>
snugga heljar til;<br/>
matr né þér meir leiðr<br/>
en manna hveim<br/>
innfráni ormr með firum.
</p>
<p>
At undrsjónum þú verðir,<br/>
er þú út kemr;<br/>
á þik Hrímnir hari,<br/>
á þik hotvetna stari;<br/>
víðkunnari þú verðir<br/>
en vörðr með goðum,<br/>
gapi þú grindum frá.
</p>
<p>
Tópi ok ópi,<br/>
tjösull ok óþoli,<br/>
vaxi þér tár með trega;<br/>
sezk þú niðr,<br/>
en ek mun segja þér<br/>
sváran súsbreka<br/>
ok tvennan trega:
</p>
<p>
Tramar gneypa<br/>
þik skulu gerstan dag<br/>
jötna görðum í;<br/>
til hrímþursa hallar<br/>
þú skalt hverjan dag<br/>
kranga kostalaus,<br/>
kranga kostavön;<br/>
grát at gamni<br/>
skaltu í gögn hafa<br/>
ok leiða með tárum trega.
</p>
<p>
Með þursi þríhöfðuðum<br/>
þú skalt æ nara,<br/>
eða verlaus vera;<br/>
þitt geð grípi,<br/>
þik morn morni;<br/>
ver þú sem þistill,<br/>
sá er var þrunginn<br/>
í önn ofanverða.
</p>
<p>
Til holts ek gekk<br/>
ok til hrás viðar,<br/>
gambantein at geta,<br/>
gambantein ek gat.
</p>
<p>
Reiðr er þér Óðinn,<br/>
reiðr er þér Ásabragr,<br/>
þik skal Freyr fíask,<br/>
in firinilla mær,<br/>
en þú fengit hefr<br/>
gambanreiði goða.
</p>
<p>
Heyri jötnar,<br/>
heyri hrímþursar,<br/>
synir Suttungs,<br/>
sjalfir ásliðar,<br/>
hvé ek fyrbýð,<br/>
hvé ek fyrirbanna<br/>
manna glaum mani,<br/>
manna nyt mani.
</p>
<p>
Hrímgrímnir heitir þurs,<br/>
er þik hafa skal<br/>
fyr nágrindr neðan;<br/>
þar þér vílmegir<br/>
á viðarrótum<br/>
geitahland gefi;<br/>
æðri drykkju<br/>
fá þú aldregi,<br/>
mær, af þínum munum,<br/>
mær, at mínum munum.
</p>
<p>
Þurs ríst ek þér<br/>
ok þría stafi,<br/>
ergi ok æði ok óþola;<br/>
svá ek þat af ríst,<br/>
sem ek þat á reist,<br/>
ef gerask þarfar þess."<br/>
    ridge Gerðr kvað:
</p>
<p>
"Heill ver þú nú heldr, sveinn,<br/>
ok tak við hrímkálki<br/>
fullum forns mjaðar;<br/>
þó hafðak ek þat ætlat,<br/>
at myndak aldregi<br/>
unna vaningja vel."<br/>
    ridge Skírnir kvað:
</p>
<p>
"Örendi mín<br/>
vil ek öll vita,<br/>
áðr ek ríða heim heðan,<br/>
nær þú á þingi<br/>
munt inum þroska<br/>
nenna Njarðar syni."<br/>
    ridge Gerðr kvað:
</p>
<p>
"Barri heitir,<br/>
er vit bæði vitum,<br/>
lundr lognfara;<br/>
en eft nætr níu<br/>
þar mun Njarðar syni<br/>
Gerðr unna gamans."<br/>
    ridge Þá reið Skírnir heim. Freyr stóð úti ok kvaddi hann ok spurði tíðenda:
</p>
<p>
"Segðu mér þat, Skírnir,<br/>
áðr þú verpir söðli af mar<br/>
ok þú stígir feti framar:<br/>
Hvat þú árnaðir<br/>
í Jötunheima<br/>
þíns eða míns munar?"<br/>
    ridge Skírnir kvað:
</p>
<p>
"Barri heitir,<br/>
er vit báðir vitum,<br/>
lundr lognfara;<br/>
en eft nætr níu<br/>
þar mun Njarðar syni<br/>
Gerðr unna gamans."<br/>
    ridge Freyr kvað:
</p>
<p>
"Löng er nótt,<br/>
langar ro tvær,<br/>
hvé of þreyjak þrjár?<br/>
Oft mér mánaðr<br/>
minni þótti<br/>
en sjá half hýnótt."<br/>
<h2>Hárbarðsljóð</h2>
    ridge Þórr fór ór Austrvegi ok kom at sundi einu. Öðrum megin sundsins var ferjukarlinn með skipit. Þórr kallaði:
</p>
<p>
"Hverr er sá sveinn sveina,<br/>
er stendr fyr sundit handan?"<br/>
    ridge Ferjukarlinn kvað:
</p>
<p>
"Hverr er sá karl karla,<br/>
er kallar of váginn?"<br/>
    ridge Þórr kvað:
</p>
<p>
"Fer þú mik um sundit,<br/>
fæði ek þik á morgun;<br/>
meis hef ek á baki,<br/>
verðr-a matr in betri;<br/>
át ek í hvíld,<br/>
áðr ek heiman fór,<br/>
síldr ok hafra;<br/>
saðr em ek enn þess."<br/>
    ridge Ferjukarlinn kvað:
</p>
<p>
"Árligum verkum<br/>
hrósar þú, verðinum;<br/>
veizt-at-tu fyrir görla,<br/>
döpr eru þín heimkynni,<br/>
dauð, hygg ek, at þín móðir sé."<br/>
    ridge Þórr kvað:
</p>
<p>
"Þat segir þú nú,<br/>
er hverjum þykkir<br/>
mest at vita,<br/>
at mín móðir dauð sé."<br/>
    ridge Ferjukarlinn kvað:
</p>
<p>
"Þeygi er sem þú<br/>
þrjú bú góð eigir;<br/>
berbeinn þú stendr<br/>
ok hefr brautinga gervi,<br/>
þatki, at þú hafir brækr þínar."<br/>
    ridge Þórr kvað:
</p>
<p>
"Stýrðu hingat eikjunni,<br/>
ek mun þér stöðna kenna, -<br/>
eða hverr á skipit,<br/>
er þú heldr við landit?"<br/>
    ridge Ferjukarlinn kvað:
</p>
<p>
"Hildolfr sá heitir,<br/>
er mik halda bað,<br/>
rekkr inn ráðsvinni,<br/>
er býr í Ráðseyjarsundi;<br/>
bað-at hann hlennimenn flytja<br/>
eða hrossaþjófa,<br/>
góða eina<br/>
ok þá, er ek görva kunna;<br/>
segðu til nafns þíns,<br/>
ef þú vill um sundit fara!"<br/>
    ridge Þórr kvað:
</p>
<p>
"Segja mun ek til nafns míns,<br/>
þótt ek sekr séak,<br/>
ok til alls eðlis:<br/>
Ek em Óðins sonr,<br/>
Meila bróðir,<br/>
en Magna faðir,<br/>
þrúðvaldr goða,<br/>
við Þór knáttu hér dæma!<br/>
Hins vil ek nú spyrja,<br/>
hvat þú heitir."<br/>
    ridge Ferjukarlinn kvað:
</p>
<p>
"Hárbarðr ek heiti,<br/>
hylk um nafn sjaldan."<br/>
    ridge Þórr kvað:
</p>
<p>
"Hvat skaltu of nafn hylja,<br/>
nema þú sakar eigir?"<br/>
    ridge Hárbarðr kvað:
</p>
<p>
"En þótt ek sakar eiga,<br/>
þá mun ek forða fjörvi mínu<br/>
fyr slíkum sem þú ert,<br/>
nema ek feigr sé."<br/>
    ridge Þórr kvað:
</p>
<p>
"Harm ljótan<br/>
mér þykkir í því<br/>
at vaða um váginn til þín<br/>
ok væta ögur minn;<br/>
skylda ek launa<br/>
kögursveini þínum<br/>
kanginyrði,<br/>
ef ek kæmumk yfir sundit."<br/>
    ridge Hárbarðr kvað:
</p>
<p>
"Hér mun ek standa<br/>
ok þín heðan bíða;<br/>
fannt-a þú mann in harðara<br/>
at Hrungni dauðan."<br/>
    ridge Þórr kvað:
</p>
<p>
"Hins viltu nú geta,<br/>
er vit Hrungnir deildum,<br/>
sá inn stórúðgi jötunn,<br/>
er ór steini var höfuðit á;<br/>
þó lét ek hann falla<br/>
ok fyrir hníga.<br/>
Hvat vanntu þá meðan, Hárbarðr?"<br/>
    ridge Hárbarðr kvað:
</p>
<p>
"Var ek með Fjölvari<br/>
fimm vetr alla<br/>
í ey þeiri,<br/>
er Algræn heitir;<br/>
vega vér þar knáttum<br/>
ok val fella,<br/>
margs at freista,<br/>
mans at kosta."<br/>
    ridge Þórr kvað:
</p>
<p>
"Hversu snúnuðu yðr konur yðrar?"<br/>
    ridge Hárbarðr kvað:
</p>
<p>
"Sparkar áttu vér konur,<br/>
ef oss at spökum yrði;<br/>
horskar áttu vér konur,<br/>
ef oss hollar væri;<br/>
þær ór sandi<br/>
síma undu,<br/>
ok ór dali djúpum<br/>
grund of grófu;<br/>
varð ek þeim einn öllum<br/>
efri at ráðum;<br/>
hvílda ek hjá þeim systrum sjau,<br/>
ok hafða ek geð þeira allt ok gaman.<br/>
Hvat vanntu þá meðan, Þórr?"<br/>
    ridge Þórr kvað:
</p>
<p>
"Ek drap Þjaza,<br/>
inn þrúðmóðga jötun,<br/>
upp ek varp augum<br/>
Alvalda sonar<br/>
á þann inn heiða himin;<br/>
þau eru merki mest<br/>
minna verka,<br/>
þau er allir menn síðan of séa.<br/>
Hvat vanntu þá meðan, Hárbarðr?"<br/>
    ridge Hárbarðr kvað:
</p>
<p>
"Miklar manvélar<br/>
ek hafða við myrkriður,<br/>
þá er ek vélta þær frá verum;<br/>
harðan jötun<br/>
ek hugða Hlébarð vera,<br/>
gaf hann mér gambantein,<br/>
en ek vélta hann ór viti."<br/>
    ridge Þórr kvað:
</p>
<p>
"Illum huga<br/>
launaðir þú þá góðar gjafar."<br/>
    ridge Hárbarðr kvað:
</p>
<p>
"Þat hefr eik,<br/>
er af annarri skefr,<br/>
of sik er hverr í slíku.<br/>
Hvat vanntu þá meðan Þórr?"<br/>
    ridge Þórr kvað:
</p>
<p>
"Ek var austr<br/>
ok jötna barðak<br/>
brúðir bölvísar,<br/>
er til bjargs gengu;<br/>
mikil myndi ætt jötna,<br/>
ef allir lifði<br/>
vætr myndi manna<br/>
undir Miðgarði.<br/>
Hvat vanntu þá meðan, Hárbarðr?"<br/>
    ridge Hárbarðr kvað:
</p>
<p>
"Var ek á Vallandi<br/>
ok vígum fylgdak,<br/>
atta ek jöfrum,<br/>
en aldri sættak;<br/>
Óðinn á jarla,<br/>
þá er í val falla,<br/>
en Þórr á þrælakyn."<br/>
    ridge Þórr kvað:
</p>
<p>
"Ójafnt skipta<br/>
er þú myndir með ásum liði,<br/>
ef þú ættir vilgi mikils vald."<br/>
    ridge Hárbarðr kvað:
</p>
<p>
"Þórr á afl ærit,<br/>
en ekki hjarta;<br/>
af hræðslu ok hugbleyði<br/>
þér var í hanzka troðit,<br/>
ok þóttisk-a þú þá Þórr vera;<br/>
hvárki þú þá þorðir<br/>
fyr hræðslu þinni<br/>
hnjósa né físa,<br/>
svá at Fjalarr heyrði."<br/>
    ridge Þórr kvað:
</p>
<p>
"Hárbarðr inn ragi,<br/>
ek mynda þik í hel drepa,<br/>
ef ek mætta seilask um sund."<br/>
    ridge Hárbarðr kvað:
</p>
<p>
"Hvat skyldir um sund seilask,<br/>
er sakir ro alls engar?<br/>
Hvat vanntu þá, Þórr?"<br/>
    ridge Þórr kvað:
</p>
<p>
"Ek var austr<br/>
ok ána varðak,<br/>
þá er mik sóttu<br/>
þeir Svárangs synir;<br/>
grjóti þeir mik börðu,<br/>
gagni urðu þeir þó lítt fegnir,<br/>
þó urðu þeir mik fyrri<br/>
friðar at biðja.<br/>
Hvat vanntu þá meðan, Hárbarðr?"<br/>
    ridge Hárbarðr kvað:
</p>
<p>
"Ek var austr<br/>
ok við einhverja dæmðak,<br/>
lék ek við ina línhvítu<br/>
ok launþing háðak;<br/>
gladdak ina gullbjörtu,<br/>
gamni mær unði."<br/>
    ridge Þórr kvað:
</p>
<p>
"Góð átt þú þér mankynni þar þá."<br/>
    ridge Hárbarðr kvað:
</p>
<p>
"Liðs þíns<br/>
væra ek þá þurfi, Þórr,<br/>
at ek helda þeiri inni línhvítu mey."<br/>
    ridge Þórr kvað:
</p>
<p>
"Ek munda þér þá þat veita,<br/>
ef ek viðr of kæmumk."<br/>
    ridge Hárbarðr kvað:
</p>
<p>
"Ek mynda þér þá trúa,<br/>
nema þú mik í tryggð véltir."<br/>
    ridge Þórr kvað:
</p>
<p>
"Emk-at ek sá hælbítr<br/>
sem húðskór forn á vár."<br/>
    ridge Hárbarðr kvað:
</p>
<p>
"Hvat vanntu þá meðan, Þórr?"<br/>
    ridge Þórr kvað:
</p>
<p>
"Brúðir berserkja<br/>
barðak í Hléseyju;<br/>
þær höfðu verst unnit,<br/>
vélta þjóð alla."<br/>
    ridge Hárbarðr kvað:
</p>
<p>
"Klæki vanntu þá, Þórr,<br/>
er þú á konum barðir."<br/>
    ridge Þórr kvað:
</p>
<p>
"Vargynjur þat váru,<br/>
en varla konur,<br/>
skelldu skip mitt,<br/>
er ek skorðat hafðak,<br/>
ægðu mér járnlurki<br/>
en eltu Þjalfa.<br/>
Hvat vanntu meðan, Hárbarðr?"<br/>
    ridge Hárbarðr kvað:
</p>
<p>
"Ek vark í hernum,<br/>
er hingat gerðisk<br/>
gnæfa gunnfana,<br/>
geir at rjóða."<br/>
    ridge Þórr kvað:
</p>
<p>
"Þess viltu nú geta,<br/>
er þú fórt oss óljúfan at bjóða."<br/>
    ridge Hárbarðr kvað:
</p>
<p>
"Bæta skal þér þat þá<br/>
munda baugi,<br/>
sem jafnendr unnu,<br/>
þeir er okkr vilja sætta."<br/>
    ridge Þórr kvað:
</p>
<p>
"Hvar namtu þessi<br/>
in hnæfiligu orð,<br/>
er ek heyrða aldregi<br/>
in hnæfiligri?"<br/>
    ridge Hárbarðr kvað:
</p>
<p>
"Nam ek at mönnum<br/>
þeim inum aldrænum,<br/>
er búa í heimis skógum."<br/>
    ridge Þórr kvað:
</p>
<p>
"Þó gefr þú gott nafn dysjum,<br/>
er þú kallar þær heimis skóga."<br/>
    ridge Hárbarðr kvað:
</p>
<p>
"Svá dæmi ek of slíkt far."<br/>
    ridge Þórr kvað:
</p>
<p>
"Orðkringi þín<br/>
mun þér illa koma,<br/>
ef ek ræð á vág at vaða;<br/>
ulfi hæra<br/>
hygg ek þik æpa munu,<br/>
ef þú hlýtr af hamri högg."<br/>
    ridge Hárbarðr kvað:
</p>
<p>
"Sif á hó heima,<br/>
hans muntu fund vilja,<br/>
þann muntu þrek drýgja,<br/>
þat er þér skyldara."<br/>
    ridge Þórr kvað:
</p>
<p>
"Mælir þú at munns ráði,<br/>
svá at mér skyldi verst þykkja,<br/>
halr inn hugblauði,<br/>
hygg ek, at þú ljúgir."<br/>
    ridge Hárbarðr kvað:
</p>
<p>
"Satt hygg ek mik segja;<br/>
seinn ertu at för þinni,<br/>
langt myndir þú nú kominn, Þórr,<br/>
ef þú litum færir."<br/>
    ridge Þórr kvað:
</p>
<p>
"Hárbarðr inn ragi,<br/>
heldr hefr þú nú mik dvalðan."<br/>
    ridge Hárbarðr kvað:
</p>
<p>
"Ása-þórs hugða ek<br/>
aldregi mundu<br/>
glepja féhirði farar."<br/>
    ridge Þórr kvað:
</p>
<p>
"Ráð mun ek þér nú ráða;<br/>
ró þú hingat bátinum,<br/>
hættum hætingi,<br/>
hittu föður Magna."<br/>
    ridge Hárbarðr kvað:
</p>
<p>
"Farðu firr sundi,<br/>
þér skal fars synja."<br/>
    ridge Þórr kvað:
</p>
<p>
"Vísa þú mér nú leiðina,<br/>
alls þú vill mik eigi um váginn ferja."<br/>
    ridge Hárbarðr kvað:
</p>
<p>
Lítit er at synja,<br/>
langt er at fara;<br/>
stund er til stokksins,<br/>
önnur til steinsins,<br/>
haltu svá til vinstra vegsins,<br/>
unz þú hittir Verland;<br/>
þar mun Fjörgyn<br/>
hitta Þór, son sinn,<br/>
ok mun hon kenna hánum áttunga brautir<br/>
til Óðins landa."<br/>
    ridge Þórr kvað:
</p>
<p>
"Mun ek taka þangat í dag?"<br/>
    ridge Hárbarðr kvað:
</p>
<p>
"Taka við víl ok erfiði,<br/>
at upprennandi sólu,<br/>
er ek get þána."<br/>
    ridge Þórr kvað:
</p>
<p>
"Skammt mun nú mál okkat,<br/>
alls þú mér skætingu einni svarar;<br/>
launa mun ek þér farsynjun,<br/>
ef vit finnumk í sinn annat."<br/>
    ridge Hárbarðr kvað:
</p>
<p>
"Far þú nú,<br/>
þars þik hafi allan gramir."<br/>
<h2>Hymiskviða</h2>
</p>
<p>
Ár valtívar<br/>
veiðar námu<br/>
ok sumblsamir,<br/>
áðr saðir yrði,<br/>
hristu teina<br/>
ok á hlaut sáu;<br/>
fundu þeir at Ægis<br/>
örkost hvera.
</p>
<p>
Sat bergbúi<br/>
barnteitr fyr<br/>
mjök glíkr megi<br/>
miskorblinda;<br/>
leit í augu<br/>
Yggs barn í þrá:<br/>
"Þú skalt ásum<br/>
oft sumbl gera."
</p>
<p>
Önn fekk jötni<br/>
orðbæginn halr,<br/>
hugði at hefndum<br/>
hann næst við goð,<br/>
bað hann Sifjar ver<br/>
sér færa hver, -<br/>
"þanns ek öllum öl<br/>
yðr of heita."
</p>
<p>
Né þat máttu<br/>
mærir tívar<br/>
ok ginnregin<br/>
of geta hvergi,<br/>
unz af tryggðum<br/>
Týr Hlórriða<br/>
ástráð mikit<br/>
einum sagði:
</p>
<p>
"Býr fyr austan<br/>
Élivága<br/>
hundvíss Hymir<br/>
at himins enda;<br/>
á minn faðir<br/>
móðugr ketil,<br/>
rúmbrugðinn hver,<br/>
rastar djúpan."<br/>
    ridge Þórr kvað:
</p>
<p>
"Veiztu ef þiggjum<br/>
þann lögvelli?"<br/>
    ridge Týr kvað:
"Ef, vinr, vélar<br/>
vit gervum til."
</p>
<p>
Fóru drjúgum<br/>
dag þann fram<br/>
Ásgarði frá,<br/>
unz til Egils kvámu;<br/>
hirði hann hafra<br/>
horngöfgasta;<br/>
hurfu at höllu,<br/>
er Hymir átti.
</p>
<p>
Mögr fann ömmu<br/>
mjök leiða sér,<br/>
hafði höfða<br/>
hundruð níu,<br/>
en önnur gekk<br/>
algullin fram<br/>
brúnhvít bera<br/>
bjórveig syni:
</p>
<p>
ek viljak ykkr<br/>
hugfulla tvá<br/>
und hvera setja;<br/>
er minn fríi<br/>
mörgu sinni<br/>
glöggr við gesti,<br/>
görr ills hugar."
</p>
<p>
En váskapaðr<br/>
varð síðbúinn<br/>
harðráðr Hymir<br/>
heim af veiðum,<br/>
gekk inn í sal,<br/>
glumðu jöklar,<br/>
var karls, en kom,<br/>
kinnskógr frörinn.<br/>
    ridge Frilla kvað:
</p>
<p>
"Ver þú heill, Hymir,<br/>
í hugum góðum,<br/>
nú er sonr kominn<br/>
til sala þinna,<br/>
sá er vit vættum<br/>
af vegi löngum;<br/>
fylgir hánum<br/>
hróðrs andskoti,<br/>
vinr verliða;<br/>
Véurr heitir sá.
</p>
<p>
Sé þú, hvar sitja<br/>
und salar gafli,<br/>
svá forða sér,<br/>
stendr súl fyrir."<br/>
Sundr stökk súla<br/>
fyr sjón jötuns,<br/>
en áðr í tvau<br/>
áss brotnaði.
</p>
<p>
Stukku átta,<br/>
en einn af þeim<br/>
hverr harðsleginn<br/>
heill af þolli;<br/>
fram gengu þeir,<br/>
en forn jötunn<br/>
sjónum leiddi<br/>
sinn andskota.
</p>
<p>
Sagði-t hánum<br/>
hugr vel þá,<br/>
er hann sá gýgjar græti<br/>
á golf kominn,<br/>
þar váru þjórar<br/>
þrír of teknir,<br/>
bað senn jötunn<br/>
sjóða ganga.
</p>
<p>
Hvern létu þeir<br/>
höfði skemmra<br/>
ok á seyði<br/>
síðan báru;<br/>
át Sifjar verr,<br/>
áðr sofa gengi,<br/>
einn með öllu<br/>
öxn tvá Hymis.
</p>
<p>
Þótti hárum<br/>
Hrungnis spjalla<br/>
verðr Hlórriða<br/>
vel fullmikill:<br/>
"Munum at aftni<br/>
öðrum verða<br/>
við veiðimat<br/>
vér þrír lifa."
</p>
<p>
Véurr kvaðzk vilja<br/>
á vág róa,<br/>
ef ballr jötunn<br/>
beitr gæfi.<br/>
    ridge Hymir kvað:
"Hverf þú til hjarðar,<br/>
ef þú hug trúir,<br/>
brjótr berg - Dana,<br/>
beitur sækja.
</p>
<p>
Þess vænti ek,<br/>
at þér myni-t<br/>
ögn af oxa<br/>
auðfeng vera."<br/>
Sveinn sýsliga<br/>
sveif til skógar,<br/>
þar er uxi stóð<br/>
alsvartr fyrir.
</p>
<p>
Braut af þjóri<br/>
þurs ráðbani<br/>
hátún ofan<br/>
horna tveggja.<br/>
    ridge Hymir kvað:
"Verk þykkja þín<br/>
verri miklu<br/>
kjóla valdi<br/>
en þú kyrr sitir."
</p>
<p>
Bað hlunngota<br/>
hafra dróttinn<br/>
áttrunn apa<br/>
útar færa,<br/>
en sá jötunn<br/>
sína talði<br/>
lítla fýsi<br/>
at róa lengra.
</p>
<p>
Dró meir Hymir<br/>
móðugr hvali<br/>
einn á öngli<br/>
upp senn tváa,<br/>
en aftr í skut<br/>
Óðni sifjaðr<br/>
Véurr við vélar<br/>
vað gerði sér.
</p>
<p>
Egndi á öngul,<br/>
sá er öldum bergr,<br/>
orms einbani<br/>
uxa höfði;<br/>
gein við agni,<br/>
sú er goð fía,<br/>
umgjörð neðan<br/>
allra landa.
</p>
<p>
Dró djarfliga<br/>
dáðrakkr Þórr<br/>
orm eitrfáan<br/>
upp at borði;<br/>
hamri kníði<br/>
háfjall skarar<br/>
ofljótt ofan<br/>
ulfs hnitbróður.
</p>
<p>
Hraungalkn hlumðu,<br/>
en hölkn þutu,<br/>
fór in forna<br/>
fold öll saman;<br/>
sökkðisk síðan<br/>
sá fiskr í mar.
</p>
<p>
Óteitr jötunn,<br/>
er aftr reru,<br/>
svá at ár Hymir<br/>
ekki mælti,<br/>
veifði hann ræði<br/>
veðrs annars til.<br/>
    ridge Hymir kvað:
</p>
<p>
"Mundu of vinna<br/>
verk halft við mik,<br/>
at þú heim hvali<br/>
haf til bæjar<br/>
eða flotbrúsa<br/>
festir okkarn."
</p>
<p>
Gekk Hlórriði,<br/>
greip á stafni<br/>
vatt með austri<br/>
upp lögfáki,<br/>
einn með árum<br/>
ok með austskotu<br/>
bar hann til bæjar<br/>
brimsvín jötuns<br/>
ok holtriða<br/>
hver í gegnum.
</p>
<p>
Ok enn jötunn<br/>
um afrendi,<br/>
þrágirni vanr,<br/>
við Þór sennti,<br/>
kvað-at mann ramman,<br/>
þótt róa kynni<br/>
kröfturligan,<br/>
nema kálk bryti.
</p>
<p>
En Hlórriði,<br/>
er at höndum kom,<br/>
brátt lét bresta<br/>
brattstein gleri;<br/>
sló hann sitjandi<br/>
súlur í gögnum;<br/>
báru þó heilan<br/>
fyr Hymi síðan.
</p>
<p>
Unz þat in fríða<br/>
frilla kenndi<br/>
ástráð mikit,<br/>
eitt er vissi:<br/>
"Drep við haus Hymis,<br/>
hann er harðari,<br/>
kostmóðs jötuns<br/>
kálki hverjum."
</p>
<p>
Harðr reis á kné<br/>
hafra dróttinn,<br/>
færðisk allra<br/>
í ásmegin;<br/>
heill var karli<br/>
hjalmstofn ofan,<br/>
en vínferill<br/>
valr rifnaði.
</p>
<p>
"Mörg veit ek mæti<br/>
mér gengin frá,<br/>
er ek kálki sé<br/>
ór knéum hrundit;"<br/>
karl orð of kvað:<br/>
"knákat ek segja<br/>
aftr ævagi,<br/>
þú ert, ölðr, of heitt.
</p>
<p>
Þat er til kostar,<br/>
ef koma mættið<br/>
út ór óru<br/>
ölkjól hofi."<br/>
Týr leitaði<br/>
tysvar hræra;<br/>
stóð at hváru<br/>
hverr kyrr fyrir.
</p>
<p>
Faðir Móða<br/>
fekk á þremi<br/>
ok í gegnum steig<br/>
golf niðr í sal;<br/>
hóf sér á höfuð upp<br/>
hver Sifjar verr,<br/>
en á hælum<br/>
hringar skullu.
</p>
<p>
Fóru-t lengi,<br/>
áðr líta nam<br/>
aftr Óðins sonr<br/>
einu sinni;<br/>
sá hann ór hreysum<br/>
með Hymi austan<br/>
folkdrótt fara<br/>
fjölhöfðaða.
</p>
<p>
Hóf hann sér af herðum<br/>
hver standanda,<br/>
veifði hann Mjöllni<br/>
morðgjörnum fram,<br/>
ok hraunhvala<br/>
hann alla drap.
</p>
<p>
Fóru-t lengi,<br/>
áðr liggja nam<br/>
hafr Hlórriða<br/>
halfdauðr fyrir;<br/>
var skær skökuls<br/>
skakkr á beini,<br/>
en því inn lævísi<br/>
Loki of olli.
</p>
<p>
En ér heyrt hafið, -<br/>
hverr kann of þat<br/>
goðmálugra<br/>
görr at skilja? -<br/>
hver af hraunbúa<br/>
hann laun of fekk,<br/>
er hann bæði galt<br/>
börn sín fyrir.
</p>
<p>
Þróttöflugr kom<br/>
á þing goða<br/>
ok hafði hver,<br/>
þanns Hymir átti;<br/>
en véar hverjan<br/>
vel skulu drekka<br/>
ölðr at Ægis<br/>
eitt hörmeitið.<br/>
<h2>Lokasenna</h2>
    ridge Ægir, er öðru nafni hét Gymir, hann hafði búit ásum öl, þá er hann hafði fengit ketil inn mikla, sem nú er sagt. Til þeirar veizlu kom Óðinn ok Frigg, kona hans. Þórr kom eigi, því at hann var í austrvegi. Sif var þar, kona Þórs, Bragi ok Iðunn, kona hans. Týr var þar. Hann var einhendr, - Fenrisúlfr sleit hönd af honum, þá er hann var bundinn. Þar var Njörðr ok kona hans Skaði, Freyr ok Freyja, Víðarr, son Óðins. Loki var þar ok þjónustumenn Freys, Byggvir ok Beyla. Margt var þar ása ok alfa. Ægir átti tvá þjónustumenn, Fimafengr ok Eldir. Þar var lýsigull haft fyrir elts ljós. Sjálft barst þar öl. Þar var griðastaðr mikill. Menn lofuðu mjök, hversu góðir þjónustumenn Ægis váru. Loki mátti eigi heyra þat, ok drap hann Fimafeng. Þá skóku æsir skjöldu sína ok æpðu at Loka ok eltu hann braut til skógar, en þeir fóru at drekka. Loki hvarf aftr ok hitti úti Eldi. Loki kvaddi hann:
</p>
<p>
"Segðu þat, Eldir,<br/>
svá at þú einugi<br/>
feti gangir framar,<br/>
hvat hér inni<br/>
hafa at ölmálum<br/>
sigtíva synir."<br/>
    ridge Eldir kvað:
</p>
<p>
"Of vápn sín dæma<br/>
ok um vígrisni sína<br/>
sigtíva synir;<br/>
ása ok alfa<br/>
er hér inni eru,<br/>
manngi er þér í orði vinr."<br/>
    ridge Loki kvað:
</p>
<p>
"Inn skal ganga<br/>
Ægis hallir í<br/>
á þat sumbl at sjá;<br/>
jöll ok áfu<br/>
færi ek ása sonum,<br/>
ok blend ek þeim svá meini mjöð."<br/>
    ridge Eldir kvað:
</p>
<p>
"Veiztu, ef þú inn gengr<br/>
Ægis hallir í<br/>
á þat sumbl at sjá,<br/>
hrópi ok rógi<br/>
ef þú eyss á holl regin,<br/>
á þér munu þau þerra þat."<br/>
    ridge Loki kvað:
</p>
<p>
"Veiztu þat, Eldir,<br/>
ef vit einir skulum<br/>
sáryrðum sakask,<br/>
auðigr verða<br/>
mun ek í andsvörum,<br/>
ef þú mælir til margt."<br/>
    ridge Síðan gekk Loki inn í höllina. En er þeir sá, er fyrir váru, hverr inn var kominn, þögnuðu þeir allir.
    ridge Loki kvað:
</p>
<p>
"Þyrstr ek kom<br/>
þessar hallar til,<br/>
Loftr, um langan veg<br/>
ásu at biðja,<br/>
at mér einn gefi<br/>
mæran drykk mjaðar.<br/>
7.
</p>
<p>
</p>
<p>
Hví þegið ér svá,<br/>
þrungin goð,<br/>
at þér mæla né meguð?<br/>
Sessa ok staði<br/>
velið mér sumbli at<br/>
eða heitið mik heðan."<br/>
    ridge Bragi kvað:
</p>
<p>
"Sessa ok staði<br/>
velja þér sumbli at<br/>
æsir aldregi,<br/>
því at æsir vitu,<br/>
hveim þeir alda skulu<br/>
gambansumbl of geta."<br/>
    ridge Loki kvað:
</p>
<p>
"Mantu þat, Óðinn,<br/>
er vit í árdaga<br/>
blendum blóði saman?<br/>
Ölvi bergja<br/>
lézktu eigi mundu,<br/>
nema okkr væri báðum borit."<br/>
    ridge Óðinn kvað:
</p>
<p>
"Rístu þá, Viðarr,<br/>
ok lát ulfs föður<br/>
sitja sumbli at,<br/>
síðr oss Loki<br/>
kveði lastastöfum<br/>
Ægis höllu í."<br/>
    ridge Þá stóð Viðarr upp ok skenkði Loka. En áðr hann drykki, kvaddi hann ásuna:
</p>
<p>
"Heilir æsir,<br/>
heilar ásynjur<br/>
ok öll ginnheilög goð -<br/>
nema sá einn áss<br/>
er innar sitr,<br/>
Bragi, bekkjum á."<br/>
    ridge Bragi kvað:
</p>
<p>
"Mar ok mæki<br/>
gef ek þér míns féar,<br/>
ok bætir þér svá baugi Bragi,<br/>
síðr þú ásum<br/>
öfund of gjaldir,<br/>
grem þú eigi goð at þér."<br/>
    ridge Loki kvað:
</p>
<p>
"Jós ok armbauga<br/>
mundu æ vera<br/>
beggja vanr, Bragi;<br/>
ása ok alfa,<br/>
er hér inni eru,<br/>
þú ert við víg varastr<br/>
ok skjarrastr við skot."<br/>
    ridge Bragi kvað:
</p>
<p>
"Veit ek, ef fyr útan værak,<br/>
svá sem fyr innan emk,<br/>
Ægis höll of kominn,<br/>
höfuð þitt<br/>
bæra ek í hendi mér;<br/>
lykak þér þat fyr lygi."<br/>
    ridge Loki kvað:
</p>
<p>
"Snjallr ertu í sessi,<br/>
skal-at-tu svá gera,<br/>
Bragi bekkskrautuðr;<br/>
vega þú gakk,<br/>
ef þú vreiðr séir;<br/>
hyggsk vætr hvatr fyrir."<br/>
    ridge Iðunn kvað:
</p>
<p>
"Bið ek þik, Bragi,<br/>
barna sifjar duga<br/>
ok allra óskmaga,<br/>
at þú Loka<br/>
kveðir-a lastastöfum<br/>
Ægis höllu í."<br/>
    ridge Loki kvað:
</p>
<p>
"Þegi þú, Iðunn,<br/>
þik kveð ek allra kvenna<br/>
vergjarnasta vera,<br/>
síztu arma þína<br/>
lagðir ítrþvegna<br/>
um þinn bróðurbana."<br/>
    ridge Iðunn kvað:
</p>
<p>
"Loka ek kveðk-a<br/>
lastastöfum<br/>
Ægis höllu í:<br/>
Braga ek kyrri<br/>
bjórreifan;<br/>
vilk-at ek, at it vreiðir vegizk."<br/>
    ridge Gefjun kvað:
</p>
<p>
"Hví it æsir tveir<br/>
skuluð inni hér<br/>
sáryrðum sakask?<br/>
Loftki þat veit,<br/>
at hann leikinn er<br/>
ok hann fjörg öll fía."<br/>
    ridge Loki kvað:
</p>
<p>
"Þegi þú, Gefjun,<br/>
þess mun ek nú geta,<br/>
er þik glapði at geði<br/>
sveinn inn hvíti,<br/>
er þér sigli gaf<br/>
ok þú lagðir lær yfir."<br/>
    ridge Óðinn kvað:
</p>
<p>
"Ærr ertu, Loki,<br/>
ok örviti,<br/>
er þú fær þér Gefjun at gremi,<br/>
því at aldar örlög<br/>
hygg ek, at hon öll of viti<br/>
jafngörla sem ek."<br/>
    ridge Loki kvað:
</p>
<p>
"Þegi þú, Óðinn,<br/>
þú kunnir aldregi<br/>
deila víg með verum;<br/>
oft þú gaft,<br/>
þeim er þú gefa skyldir-a,<br/>
inum slævurum sigr."<br/>
    ridge Óðinn kvað:
</p>
<p>
"Veiztu, ef ek gaf,<br/>
þeim er ek gefa né skylda,<br/>
inum slævurum, sigr,<br/>
átta vetr<br/>
vartu fyr jörð neðan,<br/>
kýr mólkandi ok kona,<br/>
ok hefr þú þar börn borit,<br/>
ok hugða ek þat args aðal."<br/>
    ridge Loki kvað:
</p>
<p>
"En þik síða kóðu<br/>
Sámseyu í,<br/>
ok draptu á vétt sem völur;<br/>
vitka líki<br/>
fórtu verþjóð yfir,<br/>
ok hugða ek þat args aðal."<br/>
    ridge Frigg kvað:
</p>
<p>
"Örlögum ykkrum<br/>
skylið aldregi<br/>
segja seggjum frá,<br/>
hvat it æsir tveir<br/>
drýgðuð í árdaga;<br/>
firrisk æ forn rök firar."<br/>
    ridge Loki kvað:
</p>
<p>
"Þegi þú, Frigg,<br/>
þú ert Fjörgyns mær<br/>
ok hefr æ vergjörn verit,<br/>
er þá Véa ok Vilja<br/>
léztu þér, Viðris kvæn,<br/>
báða i baðm of tekit."<br/>
    ridge Frigg kvað:
</p>
<p>
"Veiztu, ef ek inni ættak<br/>
Ægis höllum i<br/>
Baldri líkan bur,<br/>
út þú né kvæmir<br/>
frá ása sonum,<br/>
ok væri þá at þér vreiðum vegit."<br/>
    ridge Loki kvað:
</p>
<p>
"Enn vill þú, Frigg,<br/>
at ek fleiri telja<br/>
mína meinstafi:<br/>
ek því réð,<br/>
er þú ríða sér-at<br/>
síðan Baldr at sölum."<br/>
    ridge Freyja kvað:
</p>
<p>
"Ærr ertu, Loki,<br/>
er þú yðra telr<br/>
ljóta leiðstafi;<br/>
örlög Frigg,<br/>
hygg ek, at öll viti,<br/>
þótt hon sjalfgi segi."<br/>
    ridge Loki kvað:
</p>
<p>
"Þegi þú, Freyja,<br/>
þik kann ek fullgörva,<br/>
er-a þér vamma vant:<br/>
ása ok alfa,<br/>
er hér inni eru,<br/>
hverr hefir þinn hór verit."<br/>
    ridge Freyja kvað:
</p>
<p>
"Flá er þér tunga,<br/>
hygg ek, at þér fremr myni<br/>
ógótt of gala;<br/>
reiðir ro þér æsir<br/>
ok ásynjur,<br/>
hryggr muntu heim fara."<br/>
    ridge Loki kvað:
</p>
<p>
"Þegi þú, Freyja,<br/>
þú ert fordæða<br/>
ok meini blandin mjök,<br/>
síz þik at bræðr þínum<br/>
stóðu blíð regin<br/>
ok myndir þú þá, Freyja, frata."<br/>
    ridge Njörðr kvað:
</p>
<p>
"Þat er válítit,<br/>
þótt sér varðir<br/>
vers fái, hós eða hvárs;<br/>
hitt er undr, er áss ragr<br/>
er hér inn of kominn<br/>
ok hefir sá börn of borit."<br/>
    ridge Loki kvað:
</p>
<p>
"Þegi þú, Njörðr,<br/>
þú vart austr heðan<br/>
gíls of sendr at goðum;<br/>
Hymis meyjar<br/>
höfðu þik at hlandtrogi<br/>
ok þér i munn migu."<br/>
    ridge Njörðr kvað:
</p>
<p>
"Sú erumk líkn,<br/>
er ek vark langt heðan<br/>
gísl of sendr at goðum,<br/>
þá ek mög gat,<br/>
þann er mangi fíár,<br/>
ok þykkir sá ása jaðarr."<br/>
    ridge Loki kvað:
</p>
<p>
"Hættu nú, Njörðr,<br/>
haf þú á hófi þik,<br/>
munk-a ek því leyna lengr:<br/>
við systur þinni<br/>
gaztu slíkan mög,<br/>
ok er-a þó vánu verr."<br/>
    ridge Týr kvað:
</p>
<p>
"Freyr er beztr<br/>
allra ballriða<br/>
ása görðum í;<br/>
mey hann né grætir<br/>
né manns konu<br/>
ok leysir ór höftum hvern."<br/>
    ridge Loki kvað:
</p>
<p>
"Þegi þú, Týr,<br/>
þú kunnir aldregi<br/>
bera tilt með tveim;<br/>
handar innar hægri<br/>
mun ek hinnar geta,<br/>
er þér sleit Fenrir frá."<br/>
    ridge Týr kvað:
</p>
<p>
"Handar em ek vanr,<br/>
en þú hróðrsvitnis,<br/>
böl er beggja þrá;<br/>
ulfgi hefir ok vel,<br/>
er í böndum skal<br/>
bíða ragnarökrs."<br/>
    ridge Loki kvað:
</p>
<p>
"Þegi þú, Týr,<br/>
þat varð þinni konu,<br/>
at hon átti mög við mér;<br/>
öln né penning<br/>
hafðir þú þess aldregi<br/>
vanréttis, vesall."<br/>
    ridge Freyr kvað:
</p>
<p>
"Ulfr sé ek liggja<br/>
árósi fyrir,<br/>
unz rjúfask regin;<br/>
því mundu næst,<br/>
nema þú nú þegir,<br/>
bundinn, bölvasmiðr."<br/>
    ridge Loki kvað:
</p>
<p>
"Gulli keypta<br/>
léztu Gymis dóttur<br/>
ok seldir þitt svá sverð;<br/>
en er Múspells synir<br/>
ríða Myrkvið yfir,<br/>
veizt-a þú þá, vesall, hvé þú vegr."<br/>
    ridge Byggvir kvað:
</p>
<p>
"Veiztu, ef ek eðli ættak<br/>
sem Ingunar-Freyr<br/>
ok svá sælligt setr,<br/>
mergi smæra<br/>
mölða ek þá meinkráku<br/>
ok lemða alla í liðu."<br/>
    ridge Loki kvað:
</p>
<p>
"Hvat er þat it litla<br/>
er ek þat löggra sék<br/>
ok snapvíst snapir?<br/>
At eyrum Freys<br/>
mundu æ vera<br/>
ok und kvernum klaka."<br/>
    ridge Byggvir kvað:
</p>
<p>
"Byggvir ek heiti,<br/>
en mik bráðan kveða<br/>
goð öll ok gumar;<br/>
því em ek hér hróðugr,<br/>
at drekka Hrofts megir<br/>
allir öl saman."<br/>
    ridge Loki kvað:
</p>
<p>
"Þegi þú, Byggvir,<br/>
þú kunnir aldregi<br/>
deila með mönnum mat,<br/>
ok þik í flets strái<br/>
finna né máttu,<br/>
þá er vágu verar."<br/>
    ridge Heimdallr kvað:
</p>
<p>
"Ölr ertu, Loki,<br/>
svá at þú ert örviti,<br/>
- hví né lezk-a-ðu, Loki? -<br/>
því at ofdrykkja<br/>
veldr alda hveim,<br/>
er sína mælgi né man-at."<br/>
    ridge Loki kvað:
</p>
<p>
"Þegi þú, Heimdallr,<br/>
þér var í árdaga<br/>
it ljóta líf of lagit;<br/>
örgu baki<br/>
þú munt æ vera<br/>
ok vaka vörðr goða."<br/>
    ridge Skaði kvað:
</p>
<p>
"Létt er þér, Loki;<br/>
mun-at-tu lengi svá<br/>
leika lausum hala,<br/>
því at þik á hjörvi<br/>
skulu ins hrímkalda magar<br/>
görnum binda goð."<br/>
    ridge Loki kvað:
</p>
<p>
"Veiztu, ef mik á hjörvi<br/>
skulu ins hrímkalda magar<br/>
görnum binda goð,<br/>
fyrstr ok efstr<br/>
var ek at fjörlagi,<br/>
þars vér á Þjaza þrifum."<br/>
    ridge Skaði kvað:
</p>
<p>
"Veiztu, ef fyrstr ok efstr<br/>
vartu at fjörlagi,<br/>
þá er ér á Þjaza þrifuð,<br/>
frá mínum véum<br/>
ok vöngum skulu<br/>
þér æ köld ráð koma."<br/>
    ridge Loki kvað:
</p>
<p>
"Léttari í málum<br/>
vartu við Laufeyjar son,<br/>
þá er þú létz mér á beð þinn boðit;<br/>
getit verðr oss slíks,<br/>
ef vér görva skulum<br/>
telja vömmin vár."<br/>
    ridge þá gekk Sif fram ok byrlaði Loka í hrímkálki mjöð ok mælti:
</p>
<p>
"Heill ver þú nú, Loki,<br/>
ok tak við hrímkálki<br/>
fullum forns mjaðar,<br/>
heldr þú hana eina<br/>
látir með ása sonum<br/>
vammalausa vera."<br/>
    ridge Hann tók við horni ok drakk af:
</p>
<p>
"Ein þú værir,<br/>
ef þú svá værir,<br/>
vör ok gröm at veri;<br/>
einn ek veit,<br/>
svá at ek vita þykkjumk,<br/>
hór ok af Hlórriða,<br/>
ok var þat sá inn lævísi Loki."<br/>
    ridge Beyla kvað:
</p>
<p>
"Fjöll öll skjalfa;<br/>
hygg ek á för vera<br/>
heiman Hlórriða;<br/>
han ræðr ró,<br/>
þeim er rægir hér<br/>
goð öll ok guma."<br/>
    ridge Loki kvað:
</p>
<p>
"Þegi þú, Beyla,<br/>
þú ert Byggvis kvæn<br/>
ok meini blandinn mjök,<br/>
ókynjan meira<br/>
kom-a med ása sonum;<br/>
öll ertu, deigja, dritin."<br/>
    ridge Þá kom Þórr at ok kvað:
</p>
<p>
"Þegi þú, rög vættr,<br/>
þér skal minn þrúðhamarr,<br/>
Mjöllnir, mál fyrnema;<br/>
herðaklett<br/>
drep ek þér halsi af,<br/>
ok verðr þá þínu fjörvi of farit."<br/>
    ridge Loki kvað:
</p>
<p>
"Jarðar burr<br/>
er hér nú inn kominn,<br/>
hví þrasir þú svá, Þórr?<br/>
En þá þorir þú ekki,<br/>
er þú skalt við ulfinn vega,<br/>
ok svelgr hann allan Sigföður."<br/>
    ridge Þórr kvað:
</p>
<p>
"Þegi þú, rög vættr,<br/>
þér skal minn þrúðhamarr,<br/>
Mjöllnir, mál fyrnema;<br/>
upp ek þér verp<br/>
ok á austrvega,<br/>
síðan þik manngi sér."<br/>
    ridge Loki kvað:
</p>
<p>
"Austrförum þínum<br/>
skaltu aldregi<br/>
segja seggjum frá,<br/>
síz í hanska þumlungi<br/>
hnúkðir þú einheri,<br/>
ok þóttisk-a þú þá Þórr vera."<br/>
    ridge Þórr kvað:
</p>
<p>
"Þegi þú, rög vættr,<br/>
þér skal minn þrúðhamarr,<br/>
Mjöllnir, mál fyrnema;<br/>
hendi inni hægri<br/>
drep ek þik Hrungnis bana,<br/>
svá at þér brotnar beina hvat."<br/>
    ridge Loki kvað:
</p>
<p>
"Lifa ætla ek mér<br/>
langan aldr,<br/>
þóttú hætir hamri mér;<br/>
skarpar álar<br/>
þóttu þér Skrýmis vera,<br/>
ok máttir-a þú þá nesti ná,<br/>
ok svalzt þú þá hungri heill."<br/>
    ridge Þórr kvað:
</p>
<p>
"Þegi þú, rög vættr,<br/>
þér skal minn þrúðhamarr,<br/>
Mjöllnir, mál fyrnema;<br/>
Hrungnis bani<br/>
mun þér í hel koma<br/>
fyr nágrindr neðan."<br/>
    ridge Loki kvað:
</p>
<p>
"Kvað ek fyr ásum,<br/>
kvað ek fyr ása sonum,<br/>
þats mik hvatti hugr,<br/>
en fyr þér einum<br/>
mun ek út ganga,<br/>
því at ek veit, at þú vegr.
</p>
<p>
Öl gerðir þú, Ægir,<br/>
en þú aldri munt<br/>
síðan sumbl of gera;<br/>
eiga þín öll,<br/>
er hér inni er,<br/>
leiki yfir logi,<br/>
ok brenni þér á baki."<br/>
    ridge En eftir þetta falst Loki í Fránangrsforsi í lax líki. Þar tóku æsir hann. Hann var bundinn með þörmum sonar síns, Vála, en Narfi, sonr hans, varð at vargi. Skaði tók eitrorm ok festi upp yfir annlit Loka. Draup þar ór eitr. Sigyn, kona Loka, sat þar ok helt munnlaug undir eitrið. En er munnlaugin var full, bar hon út eitrið, en meðan draup eitrit á Loka. Þá kippðist hann svá hart við, at þaðan af skalf jörð öll. Þat eru nú kallaðir landsskjálftar.
<h2>Þrymskviða</h2>
</p>
<p>
Vreiðr var þá Vingþórr<br/>
er hann vaknaði<br/>
ok síns hamars<br/>
of saknaði,<br/>
skegg nam at hrista,<br/>
skör nam at dýja,<br/>
réð Jarðar burr<br/>
um at þreifask.
</p>
<p>
Ok hann þat orða<br/>
alls fyrst of kvað:<br/>
"Heyrðu nú, Loki,<br/>
hvat ek nú mæli<br/>
er eigi veit<br/>
jarðar hvergi<br/>
né upphimins:<br/>
áss er stolinn hamri!"
</p>
<p>
Gengu þeir fagra<br/>
Freyju túna,<br/>
ok hann þat orða<br/>
alls fyrst of kvað:<br/>
"Muntu mér, Freyja,<br/>
fjaðrhams léa,<br/>
ef ek minn hamar<br/>
mættak hitta?".<br/>
    ridge Freyja kvað:
</p>
<p>
"Þó munda ek gefa þér<br/>
þótt ór gulli væri,<br/>
ok þó selja,<br/>
at væri ór silfri."
</p>
<p>
Fló þá Loki,<br/>
- fjaðrhamr dunði, -<br/>
unz fyr útan kom<br/>
ása garða<br/>
ok fyr innan kom<br/>
jötna heima.
</p>
<p>
Þrymr sat á haugi,<br/>
þursa dróttinn,<br/>
greyjum sínum<br/>
gullbönd sneri<br/>
ok mörum sínum<br/>
mön jafnaði.<br/>
    ridge Þrymr kvað:
</p>
<p>
"Hvat er með ásum?<br/>
Hvat er með alfum?<br/>
Hví ertu einn kominn<br/>
í Jötunheima?"<br/>
    ridge Loki kvað:
"Illt er með ásum,<br/>
illt er með alfum;<br/>
hefr þú Hlórriða<br/>
hamar of folginn?"<br/>
    ridge Þrymr kvað:
</p>
<p>
"Ek hef Hlórriða.<br/>
hamar of folginn<br/>
átta röstum<br/>
fyr jörð neðan;<br/>
hann engi maðr<br/>
aftr of heimtir,<br/>
nema færi mér<br/>
Freyju at kvæn."
</p>
<p>
Fló þá Loki,<br/>
- fjaðrhamr dunði, -<br/>
unz fyr útan kom<br/>
jötna heima<br/>
ok fyr innan kom<br/>
ása garða.<br/>
Mætti hann Þór<br/>
miðra garða,<br/>
ok þat hann orða<br/>
alls fyrst of kvað:
</p>
<p>
"Hefr þú erendi<br/>
sem erfiði?<br/>
Segðu á lofti<br/>
löng tíðendi,<br/>
oft sitjanda<br/>
sögur of fallask<br/>
ok liggjandi<br/>
lygi of bellir."<br/>
    ridge Loki kvað:
</p>
<p>
"Hef ek erfiði<br/>
ok erendi;<br/>
Þrymr hefr þinn hamar,<br/>
þursa dróttinn;<br/>
hann engi maðr<br/>
aftr of heimtir,<br/>
nema hánum færi<br/>
Freyju at kván.
</p>
<p>
Ganga þeir fagra<br/>
Freyju at hitta,<br/>
ok hann þat orða<br/>
alls fyrst of kvað:<br/>
"Bittu þik, Freyja,<br/>
brúðar líni;<br/>
vit skulum aka tvau<br/>
í Jötunheima."
</p>
<p>
Reið varð þá Freyja<br/>
ok fnasaði,<br/>
allr ása salr<br/>
undir bifðisk,<br/>
stökk þat it mikla<br/>
men Brísinga:<br/>
"Mik veiztu verða<br/>
vergjarnasta,<br/>
ef ek ek með þér<br/>
í Jötunheima."
</p>
<p>
Senn váru æsir<br/>
allir á þingi<br/>
ok ásynjur<br/>
allar á máli,<br/>
ok um þat réðu<br/>
ríkir tívar<br/>
hvé þeir Hlórriða<br/>
hamar of sætti.
</p>
<p>
Þá kvað þat Heimdallr,<br/>
hvítastr ása,<br/>
vissi hann vel fram<br/>
sem vanir aðrir:<br/>
"Bindum vér Þór þá<br/>
brúðar líni,<br/>
hafi hann it mikla<br/>
men Brísinga.
</p>
<p>
Látum und hánum<br/>
hrynja lukla<br/>
ok kvenváðir<br/>
um kné falla,<br/>
en á brjósti<br/>
breiða steina<br/>
ok hagliga<br/>
um höfuð typpum."
</p>
<p>
Þá kvað þat Þór,<br/>
þrúðugr áss:<br/>
"Mik munu æsir<br/>
argan kalla,<br/>
ef ek bindask læt<br/>
brúðar líni!"
</p>
<p>
Þá kvað þat Loki<br/>
Laufeyjar sonr:<br/>
"Þegi þú, Þórr,<br/>
þeira orða.<br/>
Þegar munu jötnar<br/>
Ásgarð búa,<br/>
nema þú þinn hamar<br/>
þér of heimtir."
</p>
<p>
Bundu þeir Þór þá<br/>
brúðar líni<br/>
ok inu mikla<br/>
meni Brísinga,<br/>
létu und hánum<br/>
hrynja lukla<br/>
ok kvenváðir<br/>
um kné falla,<br/>
en á brjósti<br/>
breiða steina,<br/>
ok hagliga<br/>
um höfuð typpðu.
</p>
<p>
Þá kvað Loki<br/>
Laufeyjar sonr:<br/>
"Mun ek ok með þér<br/>
ambótt vera,<br/>
vit skulum aka tvær<br/>
í Jötunheima."
</p>
<p>
Senn váru hafrar<br/>
heim of reknir,<br/>
skyndir at sköklum,<br/>
skyldu vel renna;<br/>
björg brotnuðu,<br/>
brann jörð loga,<br/>
ók Óðins sonr<br/>
í Jötunheima.
</p>
<p>
Þá kvað þat Þrymr,<br/>
þursa dróttinn:<br/>
"Standið upp, jötnar,<br/>
ok stráið bekki,<br/>
nú færa mér<br/>
Freyju at kván<br/>
Njarðar dóttur<br/>
ór Nóatúnum.
</p>
<p>
Ganga hér at garði<br/>
gullhyrnðar kýr,<br/>
öxn alsvartir<br/>
jötni at gamni;<br/>
fjölð á ek meiðma,<br/>
fjölð á ek menja,<br/>
einnar mér Freyju<br/>
ávant þykkir."
</p>
<p>
Var þar at kveldi<br/>
of komit snemma<br/>
ok fyr jötna<br/>
öl fram borit;<br/>
einn át oxa,<br/>
átta laxa,<br/>
krásir allar,<br/>
þær er konur skyldu,<br/>
drakk Sifjar verr<br/>
sáld þrjú mjaðar.
</p>
<p>
Þá kvat þat Þrymr,<br/>
þursa dróttinn:<br/>
"Hvar sáttu brúðir<br/>
bíta hvassara?<br/>
Sák-a ek brúðir<br/>
bíta breiðara,<br/>
né inn meira mjöð<br/>
mey of drekka."
</p>
<p>
Sat in alsnotra<br/>
ambótt fyrir,<br/>
er orð of fann<br/>
við jötuns máli:<br/>
"Át vætr Freyja<br/>
átta nóttum,<br/>
svá var hon óðfús<br/>
í Jötunheima."
</p>
<p>
Laut und línu,<br/>
lysti at kyssa,<br/>
en hann útan stökk<br/>
endlangan sal:<br/>
"Hví eru öndótt<br/>
augu Freyju?<br/>
Þykki mér ór augum<br/>
eldr of brenna."
</p>
<p>
Sat in alsnotra<br/>
ambótt fyrir,<br/>
er orð of fann<br/>
við jötuns máli:<br/>
"Svaf vætr Freyja<br/>
átta nóttum,<br/>
svá var hon óðfús<br/>
í Jötunheima."
</p>
<p>
Inn kom in arma<br/>
jötna systir,<br/>
hin er brúðféar<br/>
biðja þorði:<br/>
"Láttu þér af höndum<br/>
hringa rauða,<br/>
ef þú öðlask vill<br/>
ástir mínar,<br/>
ástir mínar,<br/>
alla hylli.
</p>
<p>
Þá kvað þat Þrymr,<br/>
þursa dróttinn:<br/>
"Berið inn hamar<br/>
brúði at vígja,<br/>
lekkið Mjöllni<br/>
í meyjar kné,<br/>
vígið okkr saman<br/>
Várar hendi."
</p>
<p>
Hló Hlórriða<br/>
hugr í brjósti,<br/>
er harðhugaðr<br/>
hamar of þekkði;<br/>
Þrym drap hann fyrstan,<br/>
þursa dróttin,<br/>
ok ætt jötuns<br/>
alla lamði.
</p>
<p>
Drap hann ina öldnu<br/>
jötna systur,<br/>
hin er brúðféar<br/>
of beðit hafði;<br/>
hon skell of hlaut<br/>
fyr skillinga,<br/>
en högg hamars<br/>
fyr hringa fjölð.<br/>
Svá kom Óðins sonr<br/>
endr at hamri.<br/>
<h2>Alvíssmál</h2>
    ridge Alvíss kvað:
</p>
<p>
"Bekki breiða,<br/>
nú skal brúðr með mér<br/>
heim í sinni snúask;<br/>
hratat um mægi<br/>
mun hverjum þykkja,<br/>
heima skal-at hvíld nema."<br/>
    ridge Þórr kvað:
</p>
<p>
"Hvat er þat fira?<br/>
Hví ertu svá fölr um nasar?<br/>
Vartu í nótt með ná?<br/>
Þursa líki<br/>
þykki mér á þér vera;<br/>
ert-at-tu til brúðar borinn."<br/>
    ridge Alvíss kvað:
</p>
<p>
"Alvíss ek heiti,<br/>
bý ek fyr jörð neðan,<br/>
á ek undir steini stað;<br/>
vagna vers<br/>
ek em á vit kominn;<br/>
bregði engi föstu heiti fira."<br/>
    ridge Þórr kvað:
</p>
<p>
"Ek mun bregða<br/>
því at ek brúðar á<br/>
flest of ráð sem faðir;<br/>
vark-a ek heima,<br/>
þá er þér heitit var,<br/>
at sá einn, er gjöf er, með goðum."<br/>
    ridge Alvíss kvað:
</p>
<p>
"Hvat er þat rekka,<br/>
er í ráðum telsk<br/>
fljóðs ins fagrglóa?<br/>
Fjarrafleina<br/>
þik munu fáir kunna;<br/>
hverr hefr þik baugum borit?"<br/>
    ridge Þórr kvað:
</p>
<p>
"Vingþórr ek heiti,<br/>
ek hef víða ratat,<br/>
sonr em ek Síðgrana;<br/>
at ósátt minni skal-at-tu<br/>
þat it unga man hafa<br/>
ok þat gjaforð geta."<br/>
    ridge Alvíss kvað:
</p>
<p>
"Sáttir þínar<br/>
er ek vil snemma hafa<br/>
ok þat gjaforð geta;<br/>
eiga vilja<br/>
heldr en án vera<br/>
þat it mjallhvíta man."<br/>
    ridge Þórr kvað:
</p>
<p>
"Meyjar ástum<br/>
mun-a þér verða,<br/>
vísi gestr, of varit,<br/>
ef þú ór heimi kannt<br/>
hverjum at segja<br/>
allt þat, er ek vil vita."
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé sú jörð heitir,<br/>
er liggr fyr alda sonum<br/>
heimi hverjum í?"<br/>
    ridge Alvíss kvað:
</p>
<p>
"Jörð heitir með mönnum,<br/>
en með ásum fold,<br/>
kalla vega vanir,<br/>
ígræn jötnar,<br/>
alfar gróandi,<br/>
kalla aur uppregin."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé sá himinn heitir,<br/>
erakendi,<br/>
heimi hverjum í?"<br/>
    ridge Alvíss kvað:
</p>
<p>
"Himinn heitir með mönnum,<br/>
en hlýrnir með goðum,<br/>
kalla vindófni vanir,<br/>
uppheim jötnar,<br/>
alfar fagraræfr,<br/>
dvergar drjúpansal."<br/>
    ridge Þórr kvað:
</p>
<p>
"Segðu mér þat, Avlíss,<br/>
- öll of rök fira<br/>
vörumk, dvergr, at vitir -:<br/>
hversu máni heitir,<br/>
sá er menn séa,<br/>
heimi hverjum í?"<br/>
    ridge Alvíss kvað:
</p>
<p>
"Máni heitir með mönnum,<br/>
en mylinn með goðum,<br/>
kalla hverfanda hvél helju í,<br/>
skyndi jötnar,<br/>
en skin dvergar,<br/>
kalla alfar ártala."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé sú sól heitir,<br/>
er séa alda synir,<br/>
heimi hverjum í?"<br/>
    ridge Alvíss kvað:
</p>
<p>
"Sól heitir með mönnum,<br/>
en sunna með goðum,<br/>
kalla dvergar Dvalins leika,<br/>
eygló jötnar,<br/>
alfar fagrahvél,<br/>
alskír ása synir."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé þau ský heita,<br/>
er skúrum blandask,<br/>
heimi hverjum í?<br/>
    ridge Alvíss kvað:
</p>
<p>
"Ský heita með mönnum,<br/>
en skúrván með goðum,<br/>
kalla vindflot vanir,<br/>
úrván jötnar,<br/>
alfar veðrmegin,<br/>
kalla í helju hjalm huliðs."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé sá vindr heitir,<br/>
er víðast ferr,<br/>
heimi hverjum í?"<br/>
    ridge Alvíss kvað:
</p>
<p>
"Vindr heitir með mönnum,<br/>
en váfuðr með goðum,<br/>
kalla gneggjuð ginnregin,<br/>
æpi jötnar,<br/>
alfar dynfara,<br/>
kalla í helju hviðuð."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé þat logn heitir,<br/>
er liggja skal,<br/>
heimi hverjum í?"<br/>
    ridge Alvíss kvað:
</p>
<p>
"Logn heitir með mönnum,<br/>
en lægi með goðum,<br/>
kalla vindlot vanir,<br/>
ofhlý jötnar,<br/>
alfar dagsefa,<br/>
kalla dvergar dags veru."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé sá marr heitir,<br/>
er menn róa,<br/>
heimi hverjum í?"<br/>
    ridge Alvíss kvað:
</p>
<p>
"Sær heitir með mönnum,<br/>
en sílægja með goðum,<br/>
kalla vág vanir,<br/>
álheim jötnar,<br/>
alfar lagastaf,<br/>
kalla dvergar djúpan mar."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé sá eldr heitir,<br/>
er brennr fyr alda sonum,<br/>
heimi hverjum í?"<br/>
    ridge Alvíss kvað:
</p>
<p>
"Eldr heitir með mönnum,<br/>
en með ásum funi,<br/>
kalla vág vanir,<br/>
frekan jötnar,<br/>
en forbrenni dvergar,<br/>
kalla í helju hröðuð."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé viðr heitir,<br/>
er vex fyr alda sonum,<br/>
heimi hverjum í?"<br/>
    ridge Alvíss kvað:
</p>
<p>
"Viðr heitir með mönnum,<br/>
en vallarfax með goðum,<br/>
kalla hlíðþang halir,<br/>
eldi jötnar<br/>
alfar fagrlima,<br/>
kalla vönd vanir."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr,at vitir,<br/>
hvé sú nótt heitir,<br/>
in Nörvi kennda,<br/>
heimi hverjum í?"<br/>
    ridge Alvíss kvað:
</p>
<p>
"Nótt heitir með mönnum,<br/>
en njól með goðum,<br/>
kalla grímu ginnregin,<br/>
óljós jötnar,<br/>
alfar svefngaman,<br/>
kalla dvergar draumnjörun."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé þat sáð heitir,<br/>
er sá alda synir,<br/>
heimi hverjum í?"<br/>
    ridge Alvíss kvað:
</p>
<p>
"Bygg heitir með mönnum,<br/>
en barr með goðum,<br/>
kalla vöxt vanir,<br/>
æti jötnar,<br/>
alfar lagastaf,<br/>
kalla í helju hnipin."<br/>
    ridge Þórr kvað:
</p>
<p>
"Segðu mér þat, Alvíss,<br/>
- öll of rök fira<br/>
vörumk, dvergr, at vitir -:<br/>
hvé þat öl heitir,<br/>
er drekka alda synir,<br/>
heimi hverjum í?"<br/>
    ridge Alvíss kvað:
</p>
<p>
"Öl heitir með mönnum,<br/>
en með ásum bjórr,<br/>
kalla veig vanir,<br/>
hreinalög jötnar,<br/>
en í helju mjöð,<br/>
kalla sumbl Suttungs synir."<br/>
    ridge Þórr kvað:
</p>
<p>
"Í einu brjósti<br/>
ek sák aldrigi<br/>
fleiri forna stafi;<br/>
miklum tálum<br/>
kveð ek tældan þik:<br/>
Uppi ertu, dvergr, of dagaðr,<br/>
nú skínn sól í sali."<br/>
<h2>Völundarkviða</h2>
    ridge Níðuðr hét konungr í Svíþjóð. Hann átti tvá sonu ok eina dóttur. Hon hét Böðvildr. Bræðr váru þrír, synir Finnakonungs. Hét einn Slagfiðr, annarr Egill, þriði Völundr. Þeir skriðu ok veiddu dýr. Þeir kómu í Úlfdali ok gerðu sér þar hús. Þar er vatn, er heitir Úlfsjár. Snemma of morgin fundu þeir á vatnsströndu konur þrjár, ok spunnu lín. Þar váru hjá þeim álftarhamir þeira. Þat váru valkyrjur. Þar váru tvær dætr Hlöðvés konungs, Hlaðguðr svanhvít ok Hervör alvitr, in þriðja var Ölrún Kjársdóttir af Vallandi. Þeir höfðu þær heim til skála með sér. Fekk Egill Ölrúnar, en Slagfiðr Svanhvítrar, en Völundr Alvitrar. Þau bjuggu sjau vetr. Þá flugu þær at vitja víga ok kómu eigi aftr. Þá skreið Egill at leita Ölrúnar, en Slagfiðr leitaði Svanhvítrar, en Völundr sat í Úlfdölum. Hann var hagastr maðr, svá at menn viti, í fornum sögum. Níðuðr konungr lét hann höndum taka, svá sem hér er um kveðit:
</p>
<p>
Meyjar flugu sunnan<br/>
myrkvið í gögnum,<br/>
Alvitr unga,<br/>
örlög drýgja;<br/>
þær á sævarströnd<br/>
settusk at hvílask<br/>
drósir suðrænar,<br/>
dýrt lín spunnu.
</p>
<p>
Ein nam þeira<br/>
Egil at verja,<br/>
fögr mær fira,<br/>
faðmi ljósum;<br/>
önnur var Svanhvít,<br/>
svanfjaðrar dró,<br/>
en in þriðja<br/>
þeira systir<br/>
varði hvítan<br/>
hals Völundar.
</p>
<p>
Sátu síðan<br/>
sjau vetr at þat,<br/>
en inn átta<br/>
allan þráðu,<br/>
en inn níunda<br/>
nauðr of skilði;<br/>
meyjar fýstusk<br/>
á myrkvan við,<br/>
Alvitr unga,<br/>
örlög drýgja.
</p>
<p>
Kom þar af veiði<br/>
veðreygr skyti,<br/>
[Völundr, líðandi<br/>
um langan veg],<br/>
Slagfiðr ok Egill,<br/>
sali fundu auða,<br/>
gengu út ok inn<br/>
ok um sáusk;<br/>
austur skreið Egill<br/>
at Ölrúnu,<br/>
en suðr Slagfiðr<br/>
at Svanhvítu.
</p>
<p>
En einn Völundr<br/>
sat í Ulfdölum,<br/>
hann sló gull rautt<br/>
við gim fastan,<br/>
lukði hann alla<br/>
lind baugum vel;<br/>
svá beið hann<br/>
sinnar ljóssar<br/>
kvánar, ef hánum<br/>
koma gerði.
</p>
<p>
Þat spyrr Níðuðr,<br/>
Níára dróttinn,<br/>
at einn Völundr<br/>
sat í Ulfdölum;<br/>
nóttum fóru seggir,<br/>
neglðar váru brynjur,<br/>
skildir bliku þeira<br/>
við inn skarða mána.
</p>
<p>
Stigu ór söðlum<br/>
at salar gafli,<br/>
gengu inn þaðan<br/>
endlangan sal;<br/>
sáu þeir á bast<br/>
bauga dregna,<br/>
sjau hundruð allra,<br/>
er sá seggr átti.
</p>
<p>
Og þeir af tóku<br/>
ok þeir á létu,<br/>
fyr einn útan,<br/>
er þeir af létu.<br/>
Kom þar af veiði<br/>
veðreygr skyti,<br/>
Völundr, líðandi<br/>
um langan veg.
</p>
<p>
Gekk hann brúnni<br/>
beru hold steikja,<br/>
ár brann hrísi<br/>
allþurr fura,<br/>
viðr inn vindþurri,<br/>
fyr Völundi.
</p>
<p>
Sat á berfjalli,<br/>
bauga talði,<br/>
alfa ljóði,<br/>
eins saknaði;<br/>
hugði hann, at hefði<br/>
Hlöðvés dóttir,<br/>
Alvitr unga,<br/>
væri hon aftr komin.
</p>
<p>
Sat hann svá lengi,<br/>
at hann sofnaði,<br/>
ok hann vaknaði<br/>
viljalauss;<br/>
vissi sér á höndum<br/>
höfgar nauðir,<br/>
en á fótum<br/>
fjötur of spenntan.<br/>
    ridge Völundr kvað:
</p>
<p>
"Hverir ro jöfrar,<br/>
þeir er á lögðu<br/>
besti bör síma<br/>
ok mik bundu?"
</p>
<p>
Kallaði nú Níðuðr<br/>
Níara dróttinn:<br/>
"Hvar gaztu, Völundr,<br/>
vísi alfa,<br/>
vára aura<br/>
í Ulfdölum?"<br/>
    ridge Völundr Kvað:
</p>
<p>
"Gull var þar eigi<br/>
á Grana leiðu,<br/>
fjarri hugða ek várt land<br/>
fjöllum Rínar;<br/>
man ek, at vér meiri<br/>
mæti áttum,<br/>
er vér heil hjú<br/>
heima várum.
</p>
<p>
Hlaðguðr ok Hervör<br/>
borin var Hlöðvé<br/>
kunn var Ölrún<br/>
Kíárs dóttir."
</p>
<p>
[Úti stóð kunnig<br/>
kván Níðaðar],<br/>
hon inn of gekk<br/>
endlangan sal,<br/>
stóð á golfi,<br/>
stillti röddu:<br/>
"Er-a sá nú hýrr,<br/>
er ór holti ferr."<br/>
    ridge Níðuðr konungr gaf dóttur sinni, Böðvildi gullhring þann, er hann tók af bastinu at Völundar, en hann sjálfr bar sverðit, er Völundr átti. En dróttning kvað:
</p>
<p>
"Ámun eru augu<br/>
ormi þeim inum frána,<br/>
tenn hánum teygjask,<br/>
er hánum er tét sverð<br/>
ok hann Böðvildar<br/>
baug of þekkir;<br/>
sníðið ér hann<br/>
sina magni<br/>
ok setið hann síðan<br/>
í Sævarstöð."<br/>
    ridge Svá var gert, at skornar váru sinar í knésfótum, ok settr í hólm einn, er þar var fyrir landi, er hét Sævarstaðr. Þar smíðaði hann konungi alls kyns görsimar. Engi maðr þorði at fara til hans nema konungr einn.
</p>
<p>
"Skínn Níðaði<br/>
sverð á linda,<br/>
þat er ek hvessta,<br/>
sem ek hagast kunna<br/>
ok ek herðak,<br/>
sem mér hægst þótti;<br/>
sá er mér fránn mækir<br/>
æ fjarri borinn,<br/>
sékk-a ek þann Völundi<br/>
til smiðju borinn.
</p>
<p>
Nú berr Böðvildr<br/>
brúðar minnar<br/>
- bíðk-a ek þess bót, -<br/>
bauga rauða."
</p>
<p>
Sat hann, né hann svaf, ávallt<br/>
ok hann sló hamri;<br/>
vél gerði hann heldr<br/>
hvatt Níðaði.<br/>
Drifu ungir tveir<br/>
á dýr séa<br/>
synir Níðaðar,<br/>
í Sævarstöð.
</p>
<p>
Kómu þeir til kistu,<br/>
kröfðu lukla,<br/>
opin var illúð<br/>
er þeir í sáu;<br/>
fjölð var þar menja,<br/>
er þeim mögum sýndisk<br/>
at væri gull rautt<br/>
ok görsimar.<br/>
    ridge Völundr kvað:
</p>
<p>
"Komið einir tveir,<br/>
komið annars dags;<br/>
ykkr læt ek þat gull<br/>
of gefit verða;<br/>
segið-a meyjum<br/>
né salþjóðum,<br/>
manni engum,<br/>
at it mik fyndið."
</p>
<p>
Snemma kallaði<br/>
seggr annan,<br/>
bróðir á bróður:<br/>
"Göngum baug séa!"<br/>
Kómu til kistu,<br/>
kröfðu lukla,<br/>
opin var illúð,<br/>
er þeir í litu.
</p>
<p>
Sneið af höfuð<br/>
húna þeira<br/>
ok und fen fjöturs<br/>
fætr of lagði;<br/>
en þær skálar,<br/>
er und skörum váru,<br/>
sveip hann útan silfri,<br/>
seldi Níðaði.
</p>
<p>
En ór augum<br/>
jarknasteina<br/>
sendi hann kunnigri<br/>
konu Níðaðar,<br/>
en ór tönnum<br/>
tveggja þeira<br/>
sló hann brjóstkringlur<br/>
sendi Böðvildi.
</p>
<p>
Þá nam Böðvildr<br/>
baugi at hrósa<br/>
-- -- --<br/>
[bar hann Völundi],<br/>
er brotit hafði:<br/>
"Þorig-a ek at segja<br/>
nema þér einum."<br/>
    ridge Völundr kvað:
</p>
<p>
"Ek bæti svá<br/>
brest á gulli<br/>
at feðr þínum<br/>
fegri þykkir<br/>
ok mæðr þinni<br/>
miklu betri<br/>
ok sjalfri þér<br/>
at sama hófi."
</p>
<p>
Bar hann hana bjóri,<br/>
því at hann betr kunni<br/>
svá at hon í sessi<br/>
of sofnaði.<br/>
"Nú hef ek hefnt<br/>
harma minna<br/>
allra nema einna<br/>
íviðgjarna."
</p>
<p>
"Vel ek," kvað Völundr,<br/>
"verða ek á fitjum<br/>
þeim er mik Níðaðar<br/>
námu rekkar."<br/>
Hlæjandi Völundr<br/>
hófsk at lofti,<br/>
grátandi Böðvildr<br/>
gekk ór eyju,<br/>
tregði för friðils<br/>
ok föður reiði.
</p>
<p>
Úti stendr kunnig<br/>
kván Níðaðar,<br/>
ok hon inn of gekk<br/>
endlangan sal,<br/>
- en hann á salgarð<br/>
settisk at hvílask -:<br/>
"Vakir þú, Níðuðr<br/>
Níara dróttinn?"<br/>
    ridge Níðuðr kvað:
</p>
<p>
"Vaki ek ávallt<br/>
viljalauss,<br/>
sofna ek minnst<br/>
síz mína sonu dauða;<br/>
kell mik í höfuð,<br/>
köld eru mér ráð þín,<br/>
vilnumk ek þess nú,<br/>
at ek við Völund dæma.
</p>
<p>
Seg þú mér þat, Völundr,<br/>
vísi alfa,<br/>
af heilum hvat varð<br/>
húnum mínum."<br/>
    ridge Völundr kvað:
</p>
<p>
"Eiða skaltu mér áðr<br/>
alla vinna,<br/>
at skips borði<br/>
ok at skjaldar rönd,<br/>
at mars bægi<br/>
ok at mækis egg,<br/>
at þú kvelj-at<br/>
kván Völundar<br/>
né brúði minni<br/>
at bana verðir,<br/>
þótt vér kván eigim,<br/>
þá er ér kunnið,<br/>
eða jóð eigim<br/>
innan hallar.
</p>
<p>
Gakk þú til smiðju,<br/>
þeirar er þú gerðir,<br/>
þar fiðr þú belgi<br/>
blóði stokkna;<br/>
sneið ek af höfuð<br/>
húna þinna,<br/>
ok und fen fjöturs<br/>
fætr of lagðak.
</p>
<p>
En þær skálar,<br/>
er und skörum váru,<br/>
sveip ek útan silfri,<br/>
selda ek Níðaði;<br/>
en ór augum<br/>
jarknasteina<br/>
senda ek kunnigri<br/>
kván Níðaðar.
</p>
<p>
En úr tönnum<br/>
tveggja þeira<br/>
sló ek brjóstkringlur,<br/>
senda ek Böðvildi;<br/>
nú gengr Böðvildr<br/>
barni aukin,<br/>
eingadóttir<br/>
ykkur beggja."<br/>
    ridge Níðuðr kvað:
</p>
<p>
"Mæltir-a þú þat mál,<br/>
er mik meir tregi,<br/>
né ek þik vilja, Völundr,<br/>
verr of níta;<br/>
er-at svá maðr hár,<br/>
at þik af hesti taki,<br/>
né svá öflugr,<br/>
at þik neðan skjóti,<br/>
þar er þú skollir<br/>
við ský uppi."
</p>
<p>
Hlæjandi Völundr<br/>
hófsk at lofti,<br/>
en ókátr Níðuðr<br/>
sat þá eftir.<br/>
    ridge Níðuðr kvað:
</p>
<p>
"Upp rístu, Þakkráðr,<br/>
þræll minn inn bezti,<br/>
bið þú Böðvildi,<br/>
meyna bráhvítu,<br/>
ganga fagrvarið<br/>
við föður ræða.
</p>
<p>
Er þat satt, Böðvildr,<br/>
er sögðu mér:<br/>
Sátuð it Völundr<br/>
saman í holmi?"<br/>
    ridge Böðvildr kvað:
</p>
<p>
"Satt er þat, Níðuðr,<br/>
er sagði þér:<br/>
Sátum vit Völundr<br/>
saman í holmi<br/>
eina ögurstund,<br/>
æva skyldi;<br/>
ek vætr hánum<br/>
vinna kunnak,<br/>
ek vætr hánum<br/>
vinna máttak."<br/>
<h2>Helgakviða Hjörvarðssonar</h2>
    ridge Frá Hjörvarði ok Sigrlinn.
    ridge Hjörvarðr hét konungr. Hann átti fjórar konur. Ein hét Álfhildr. Son þeira hét Heðinn. Önnur hét Særeiðr. Þeira son hét Humlungr. In þriðja hét Sinrjóð. Þeira son hét Hymlingr.
    ridge Hjörvarðr konungr hafði þess heit strengt at eiga þá konu, er hann vissi vænsta. Hann spurði, at Sváfnir konungr átti dóttur allra fegrsta. Sú hét Sigrlinn. Iðmundr hét jarl hans. Atli var hans son, er fór at biðja Sigrlinnar til handa konungi. Hann dvalðist vetrlangt með Sváfni konungi. Fránmarr hét þar jarl, fóstri Sigrlinnar. Dóttir hans hét Álof. Jarlinn réð, at meyjar var synjat, ok fór Atli heim.
    ridge Atli jarls son stóð einn dag við lund nökkurn, en fugl sat í limunum uppi yfir hánum ok hafði heyrt til, at hans menn kölluðu vænstar konur þær, er Hjörvarðr átti. Fuglinn kvakaði, en Atli hlýddi, hvat hann sagði. Hann kvað:
</p>
<p>
"Sáttu Sigrlinn<br/>
Sváfnis dóttur,<br/>
mey ina fegrstu<br/>
í munarheimi?<br/>
Þó hagligar<br/>
Hjörvarðs konur<br/>
gumnum þykkja<br/>
at Glasislundi."<br/>
    ridge Atli kvað:
</p>
<p>
"Mundu við Atla<br/>
Iðmundar son,<br/>
fugl fróðhugaðr,<br/>
fleira mæla?"<br/>
    ridge Fuglinn kvað:
"Mun ek, ef mik buðlungr<br/>
blóta vildi<br/>
ok kýs ek þats vil<br/>
ór konungs garði."<br/>
    ridge Atli kvað:
</p>
<p>
"Kjós-at-tu Hjörvarð<br/>
né hans sonu<br/>
né inar fögru<br/>
fylkis brúðir,<br/>
eigi brúðir þær,<br/>
er buðlungr á;<br/>
kaupum vel saman,<br/>
þat er vina kynni."<br/>
    ridge Fuglinn kvað:
</p>
<p>
"Hof mun ek kjósa,<br/>
hörga marga,<br/>
gullhyrnðar kýr<br/>
frá grams búi,<br/>
ef hánum Sigrlinn<br/>
sefr á armi<br/>
ok ónauðig<br/>
jöfri fylgir."<br/>
    ridge Þetta var, áðr Atli færi, en er hann kom heim ok konungr spurði hann tíðenda, hann kvað:
</p>
<p>
"Höfum erfiði<br/>
ok ekki örindi,<br/>
mara þraut óra<br/>
á meginfjalli,<br/>
urðum síðan<br/>
Sæmorn vaða,<br/>
þá var oss synjat<br/>
Sváfnis dóttur,<br/>
hringum gæddrar,<br/>
er vér hafa vildum."<br/>
    ridge Konungr bað, at þeir skyldu fara annat sinn. Fór hann sjálfr. En er þeir kómu upp á fjall, ok sá á Sváfaland landsbruna ok jóreyki stóra. Reið konungr af fjallinu fram í landit ok tók náttból við á eina. Atli helt vörð ok fór yfir ána. Hann fann eitt hús. Fugl mikill sat á húsinu ok gætti, ok var sofnaðr. Atli skaut spjóti fuglinn til bana, en í húsinu fann hann Sigrlinn konungs dóttur ok Álofu jarls dóttur ok hafði þær báðar braut með sér. Fránmarr jarl hafði hamazt í arnar líki ok varit þær fyrir hernum með fjölkynngi. Hróðmarr hét konungr, biðill Sigrlinnar. Hann drap Sváfakonung ok hafði rænt ok brent landit. Hjörvarðr konungr fekk Sigrlinnar, en Atli Álofar.
    ridge Hjörvarðr ok Sigrlinn áttu son mikinn ok vænan. Hann var þögull. Ekki nafn festist við hann. Hann sat á haugi. Hann sá ríða valkyrjur níu ok var ein göfugligust. Hon kvað:
</p>
<p>
"Síð muntu, Helgi,<br/>
hringum ráða,<br/>
ríkr rógapaldr,<br/>
né Röðulsvöllum,<br/>
- örn gól árla, -<br/>
ef þú æ þegir,<br/>
þótt þú harðan hug,<br/>
hilmir, gjaldir."<br/>
    ridge Helgi kvað:
</p>
<p>
"Hvat lætr þú fylgja<br/>
Helga nafni,<br/>
brúðr bjartlituð,<br/>
alls þú bjóða ræðr?<br/>
Hygg þú fyr öllum<br/>
atkvæðum vel.<br/>
Þigg ek eigi þat,<br/>
nema ek þik hafa."<br/>
    ridge Valkyrja kvað:
</p>
<p>
"Sverð veit ek liggja<br/>
í Sigarsholmi<br/>
fjórum færi<br/>
en fimm tögu;<br/>
eitt er þeira<br/>
öllum betra<br/>
vígnesta böl<br/>
ok varit gulli.
</p>
<p>
Hringr er í hjalti,<br/>
hugr er í miðju,<br/>
ógn er í oddi<br/>
þeim er eiga getr;<br/>
liggr með eggju<br/>
ormr dreyrfáiðr,<br/>
en á valböstu<br/>
verpr naðr hala."<br/>
    ridge Eylimi hét konungr. Dóttir hans var Sváfa. Hon var valkyrja ok reið loft ok lög. Hon gaf Helga nafn þetta ok hlífði hánum oft síðan í orrostum. Helgi kvað:
</p>
<p>
"Ert-at-tu, Hjörvarðr<br/>
heilráðr konungr,<br/>
folks oddviti,<br/>
þótt þú frægr séir;<br/>
léztu eld eta<br/>
jöfra byggðir,<br/>
en þeir angr við þik<br/>
ekki gerðu.
</p>
<p>
En Hróðmarr skal<br/>
hringum ráða,<br/>
þeim er áttu<br/>
órir niðjar;<br/>
sá sésk fylkir<br/>
fæst at lífi,<br/>
hyggsk aldauða<br/>
arfi at ráða."<br/>
    ridge Hjörvarðr svarar, at hann mundi fá lið Helga, ef hann vill hefna móðurföður síns. Þá sótti Helgi sverðit, er Sváfa vísaði hánum til. Þá fór hann ok Atli ok felldu Hróðmar ok unnu mörg þrekvirki. Hann drap Hata jötun, er hann sat á bergi nökkuru. Helgi ok Atli lágu skipum í Hatafirði. Atli helt vörð inn fyrra hluta nætrinnar. Hrímgerðr Hatadóttir kvað:
    ridge [Hrímgerðarmál]
</p>
<p>
"Hverir ro hölðar<br/>
í Hatafirði?<br/>
Skjöldum er tjaldat á skipum;<br/>
fræknliga látið,<br/>
fátt hygg ek yðr séask,<br/>
kennið mér nafn konungs."<br/>
    ridge Atli kvað:
</p>
<p>
"Helgi hann heitir,<br/>
en þú hvergi mátt<br/>
vinna grand grami;<br/>
járnborgir ro<br/>
of öðlings flota;<br/>
knegu-t oss fálur fara."<br/>
    ridge Hrímgerðr kvað:
</p>
<p>
"Hvé þik heitir,<br/>
halr inn ámáttki,<br/>
hvé þik kalla konir?<br/>
Fylkir þér trúir,<br/>
er þik í fögrum lætr<br/>
beits stafni búa."<br/>
    ridge Atli kvað:
</p>
<p>
"Atli ek heiti,<br/>
atall skal ek þér vera,<br/>
mjök em ek gífrum gramastr;<br/>
úrgan stafn<br/>
ek hefi oft búit<br/>
ok kvalðar kveldriður.
</p>
<p>
Hvé þú heitir,<br/>
hála nágráðug?<br/>
Nefndu þinn, fála, föður;<br/>
níu röstum<br/>
er þú skyldi neðar vera<br/>
ok vaxi þér á baðmi barr."<br/>
    ridge Hrímgerðr kvað:
</p>
<p>
"Hrímgerðr ek heiti,<br/>
Hati hét minn faðir,<br/>
þann vissa ek ámáttkastan jötun;<br/>
margar brúðir<br/>
hann lét frá búi teknar,<br/>
unz hann Helgi hjó."<br/>
    ridge Atli kvað:
</p>
<p>
"Þú vart, hála,<br/>
fyr hildings skipum<br/>
ok látt í fjarðar mynni fyrir;<br/>
ræsis rekka<br/>
er þú vildir Rán gefa,<br/>
ef þér kæmi-t í þverst þvari."<br/>
    ridge Hrímgerðr kvað:
</p>
<p>
"Duliðr ertu nú, Atli,<br/>
draums kveð ek þér vera,<br/>
síga lætr þú brýnn fyr bráar;<br/>
móðir mín<br/>
lá fyrir mildings skipum;<br/>
ek drekkða Hlövarðs sonum í hafi.
</p>
<p>
Gneggja myndir þú, Atli,<br/>
ef þú geldr né værir,<br/>
brettir sinn Hrímgerðr hala;<br/>
aftarla hjarta,<br/>
hygg ek, at þitt, Atli, sé,<br/>
þótt hafir reina rödd."<br/>
    ridge Atli kvað:
</p>
<p>
"Reini mun þér ek þykkja<br/>
ef þú reyna knátt,<br/>
ok stíga ek á land af legi,<br/>
öll muntu lemjask,<br/>
ef mér er alhugat,<br/>
ok sveigja þinn, Hrímgerðr, hala."<br/>
    ridge Hrímgerðr kvað:
</p>
<p>
"Atli, gakk þú á land,<br/>
ef afli treystisk,<br/>
ok hittumk í vík Varins;<br/>
rifja rétti<br/>
er þú munt, rekkr, fáa,<br/>
ef þú mér í krummur kemr."<br/>
    ridge Atli kvað:
</p>
<p>
"Munk-a ek ganga,<br/>
áðr gumnar vakna<br/>
ok halda of vísa vörð;<br/>
er-a mér örvænt,<br/>
nær óru kemr<br/>
skass upp undir skipi."<br/>
    ridge Hrímgerðr kvað:
</p>
<p>
"Vaki þú, Helgi,<br/>
ok bæt við Hrímgerði,<br/>
er þú lézt höggvinn Hata;<br/>
eina nótt<br/>
kná hon hjá jöfri sofa,<br/>
þá hefr hon bölva bætr."<br/>
    ridge Helgi kvað:
</p>
<p>
"Loðinn heitir, er þik skal eiga,<br/>
leið ertu mannkyni,<br/>
sá býr í Þolleyju þurs,<br/>
hundvíss jötunn,<br/>
hraunbúa verstr,<br/>
sá er þér makligr maðr."<br/>
    ridge Hrímgerðr kvað:
</p>
<p>
"Hina vildu heldr, Helgi,<br/>
er réð hafnir skoða<br/>
fyrri nótt með firum;<br/>
marggullin mær<br/>
mér þótti afli bera;<br/>
hér sté hon land af legi<br/>
ok festi svá yðvarn flota;<br/>
hon ein því veldr,<br/>
er ek eigi mák<br/>
buðlungs mönnum bana."<br/>
    ridge Helgi kvað:
</p>
<p>
"Heyr nú, Hrímgerðr,<br/>
ef ek bæti harma þér,<br/>
segðu görr grami:<br/>
Var sú ein vættr,<br/>
er barg öðlings skipum,<br/>
eða fóru þær fleiri saman?"<br/>
    ridge Hrímgerðr kvað:
</p>
<p>
"Þrennar níundir meyja,<br/>
þó reið ein fyrir<br/>
hvít und hjalmi mær;<br/>
marir hristusk,<br/>
stóð af mönum þeira<br/>
dögg í djúpa dali,<br/>
hagl í háva viðu;<br/>
þaðan kemr með öldum ár,<br/>
allt var mér þat leitt, er ek leitk."<br/>
    ridge Helgi kvað:
</p>
<p>
"Austr líttu nú, Hrímgerðr,<br/>
ef þik lostna hefr<br/>
Helgi helstöfum;<br/>
á landi ok á vatni<br/>
borgit er lofðungs flota<br/>
ok siklings mönnum it sama."<br/>
    ridge Atli kvað:
</p>
<p>
"Dagr er nú, Hrímgerðr,<br/>
en þik dvalða hefr<br/>
Atli til aldrlaga;<br/>
hafnarmark<br/>
þykkir hlægligt vera,<br/>
þars þú í steins líki stendr."<br/>
    ridge Helgi konungr var allmikill hermaðr. Hann kom til Eylima konungs ok bað Sváfu dóttur hans. Þau Helgi ok Sváfa veittust várar ok unnust furðu mikit. Sváfa var heima með feðr sínum, en Helgi í hernaði. Var Sváfa valkyrja enn sem fyrr.
    ridge Heðinn var heima með föður sínum, Hjörvarði konungi, í Nóregi.
    ridge Heðinn fór einn saman heim ór skógi jólaaftan ok fann trollkonu. Sú reið vargi ok hafði orma at taumum ok bauð fylgð sína Heðni.
    ridge "Nei," sagði hann.
    ridge Hon sagði: "Þess skaltu gjalda at bragarfulli."
    ridge Um kveldit óru heitstrengingar. Var fram leiddr sónargöltr. Lögðu menn þar á hendr sínar ok strengðu menn þá heit at bragarfulli. Heðinn strengði heit til Sváfu Eylimadóttur, unnustu Helga, bróður síns, ok iðraðisk svá mjök, at hann gekk á braut villistígu suðr á lönd ok fann Helga bróður sinn. Helgi kvað:
</p>
<p>
"Kom þú heill, Heðinn,<br/>
hvat kanntu segja<br/>
nýra spjalla<br/>
ór Nóregi?<br/>
Hví er þér, stillir,<br/>
stökkt ór landi<br/>
ok ert einn kominn<br/>
oss at finna?"<br/>
    ridge Heðinn kvað:
</p>
<p>
"[Erumk-a, stillir,<br/>
stökkt ór landi],<br/>
mik hefr miklu glæpr<br/>
meiri sóttan:<br/>
Ek hefi körna<br/>
ina konungbornu<br/>
brúði þína<br/>
at bagarfulli."<br/>
    ridge Helgi kvað:
</p>
<p>
"Sakask eigi þú,<br/>
sönn munu verða<br/>
ölmál, Heðinn,<br/>
okkur beggja.<br/>
Mér hefir stillir<br/>
stefnt til eyrar,<br/>
þriggja nátta<br/>
skylak þar koma;<br/>
if er mér á því,<br/>
at ek aftr koma;<br/>
þá má at góðu<br/>
gerask slíkt, ef skal."<br/>
    ridge Heðinn kvað:
</p>
<p>
"Sagðir þú, Helgi,<br/>
at Heðinn væri<br/>
góðs verðr frá þér<br/>
ok gjafa stórra;<br/>
þér er sæmra<br/>
sverð at rjóða,<br/>
en frið gefa<br/>
fjándum þínum."<br/>
    ridge Þat kvað Helgi, því at hann grunaði um feigð sína ok þat, at fylgjur hans höfðu vitjat Heðins, þá er hann sá konuna ríða varginum.
    ridge Álfr hét konungr, son Hróðmars, er Helga hafði völl haslaðan á Sigarsvelli á þriggja nátta fresti. Þá kvað Helgi:
</p>
<p>
"Reið á vargi,<br/>
er rökvit var,<br/>
fljóð eitt, er Heðinn<br/>
fylgju beiddi;<br/>
hón vissi þat,<br/>
at veginn myndi<br/>
Sigrlinnar sonr<br/>
á Sigarsvöllum."<br/>
    ridge Þar var orrosta mikil, ok fekk þar Helgi banasár.
</p>
<p>
Sendi Helgi<br/>
Sigar at ríða<br/>
eftir Eylima<br/>
eingadóttur;<br/>
"Bið bráðliga<br/>
búna verða,<br/>
ef hon vill finna<br/>
fylki kvikvan."<br/>
    ridge Sigarr kvað:
</p>
<p>
"Mik hefr Helgi<br/>
hingat sendan<br/>
við þik, Sváfa,<br/>
sjalfa at mæla;<br/>
þik kvaðsk hilmir<br/>
hitta vilja,<br/>
áðr ítrborinn<br/>
öndu týndi."<br/>
    ridge Sváfa kvað:
</p>
<p>
"Hvat varð Helga<br/>
Hjörvarðs syni?<br/>
Mér er harðliga<br/>
harma leitat,<br/>
ef hann sær of lék<br/>
eða sverð of beit,<br/>
þeim skal ek gumna<br/>
grand of vinna."<br/>
    ridge Sigarr kvað:
</p>
<p>
"Fell hér í morgun<br/>
at Frekasteini,<br/>
buðlungr, sá er var,<br/>
baztr und sólu;<br/>
Alfr mun sigri<br/>
öllum ráða,<br/>
þótt þetta sinn<br/>
þörfgi væri."<br/>
    ridge Helgi kvað:
</p>
<p>
"Heil vertu, Sváfa,<br/>
hug skaltu deila,<br/>
sjá mun í heími<br/>
hinztr fundr vera;<br/>
téa buðlungi<br/>
blæða undir,<br/>
mér hefir hjörr komit<br/>
hjarta it næsta.
</p>
<p>
Bið ek þik, Sváfa,<br/>
- brúðr grát-at-tu -,<br/>
ef þú vill mínu<br/>
máli hlýða,<br/>
at þú Heðni<br/>
hvílu gervir<br/>
ok jöfur ungan<br/>
ástum leiðir."<br/>
    ridge Sváfa kvað:
</p>
<p>
"Mælt hafða ek þat<br/>
í munarheimi,<br/>
þá er mér Helgi<br/>
hringa valði,<br/>
myndig-a ek lostig<br/>
at liðinn fylki<br/>
jöfur ókunnan<br/>
armi verja."<br/>
    ridge Heðinn kvað:
</p>
<p>
"Kysstu mik, Sváfa,<br/>
kem ek eigi áðr<br/>
Rogheims á vit<br/>
né Röðulsfjalla,<br/>
áðr ek hefnt hefik<br/>
Hjörvarðs sonar,<br/>
þess er buðlungr var<br/>
beztr und sólu."<br/>
    ridge Helgi ok Sváfa, er sagt, at væri endrborin.
<h2>Helgakviða Hundingsbana I</h2>
    ridge Hér hefr upp kvæði frá Helga Hundingsbana ok þeira Höðbrodds.
</p>
<p>
Ár var alda,<br/>
þat er arar gullu,<br/>
hnigu heilög vötn<br/>
af Himinfjöllum;<br/>
þá hafði Helga<br/>
inn hugumstóra<br/>
Borghildr borit<br/>
í Brálundi.
</p>
<p>
Nótt varð í bæ,<br/>
nornir kómu,<br/>
þær er öðlingi<br/>
aldr of skópu;<br/>
þann báðu fylki<br/>
frægstan verða<br/>
ok buðlunga<br/>
beztan þykkja.
</p>
<p>
Sneru þær af afli<br/>
örlögþáttu,<br/>
þá er borgir braut<br/>
í Bráluni;<br/>
þær of greiddu<br/>
gullin símu<br/>
ok und mánasal<br/>
miðjan festu.
</p>
<p>
Þær austr ok vestr<br/>
enda fálu,<br/>
þar átti lofðungr<br/>
land á milli;<br/>
brá nift Nera<br/>
á norðrvega<br/>
einni festi,<br/>
ey bað hon halda.
</p>
<p>
Eitt var at angri<br/>
Ylfinga nið<br/>
ok þeiri meyju,<br/>
er munúð fæddi;<br/>
hrafn kvað at hrafni,<br/>
- sat á hám meiði<br/>
andvanr átu -:<br/>
"ek veit nökkut.
</p>
<p>
Stendr í brynju<br/>
burr Sigmundar<br/>
dægrs eins gamall,<br/>
nú er dagr kominn;<br/>
hvessir augu<br/>
sem hildingar,<br/>
sá er varga vinr,<br/>
vit skulum teitir."
</p>
<p>
Drótt þótti sá<br/>
döglingr vera,<br/>
kváðu með gumnum<br/>
góð ár komin;<br/>
sjalfr gekk vísi<br/>
ór vígþrimu<br/>
ungum færa<br/>
ítrlauk grami.
</p>
<p>
Gaf hann Helga nafn<br/>
ok Hringstaði,<br/>
Sólfjöll, Snæfjöll<br/>
ok Sigarsvöllu,<br/>
Hringstöð, Hátún<br/>
ok Himinvanga,<br/>
blóðorm búinn<br/>
bræðr Sinfjötla.
</p>
<p>
Þá nam at vaxa<br/>
fyr vina brjósti<br/>
almr ítrborinn<br/>
ynðis ljóma;<br/>
hann galt ok gaf<br/>
gull verðungu,<br/>
sparði eigi hilmir<br/>
hodd blóðrækinn.
</p>
<p>
Skammt lét vísi<br/>
vígs at bíða;<br/>
þá er fylkir var<br/>
fimmtán vetra,<br/>
ok hann harðan lét<br/>
Hunding veginn<br/>
þann er lengi réð<br/>
löndum ok þegnum.
</p>
<p>
Kvöddu síðan<br/>
Sigmundar bur<br/>
auðs ok hringa<br/>
Hundings synir,<br/>
því at þeir áttu<br/>
jöfri at gjalda<br/>
fjárnám mikit<br/>
ok föður dauða.
</p>
<p>
Lét-at buðlungr<br/>
bótir uppi<br/>
né niðja in heldr<br/>
nefgjöld fáa;<br/>
ván kvað hann mundu<br/>
veðrs ins mikla<br/>
grára geira<br/>
ok gremi Óðins.
</p>
<p>
Fara hildingar<br/>
hjörstefnu til,<br/>
þeirar er lögðu<br/>
at Logafjöllum;<br/>
sleit Fróða frið<br/>
fjánda á milli;<br/>
fara Viðris grey<br/>
valgjörn of ey.
</p>
<p>
Settisk vísi,<br/>
þá er vegit hafði<br/>
Alf ok Eyjólf,<br/>
und arasteini,<br/>
Hjörvarð ok Hávarð,<br/>
Hundings sonu;<br/>
farit hafði hann allri<br/>
ætt geirmímis.
</p>
<p>
Þá brá ljóma<br/>
af Logafjöllum,<br/>
en af þeim ljómum<br/>
leiftrir kómu,<br/>
-- -- --<br/>
hávar und hjalmum<br/>
á Himinvanga,<br/>
brynjur váru þeira<br/>
blóði stokknar,<br/>
en af geirum<br/>
geislar stóðu.
</p>
<p>
Frá árliga<br/>
ór úlfíði<br/>
döglingr at því<br/>
dísir suðrænar,<br/>
ef þær vildi heim<br/>
með hildingum<br/>
þá nótt fara;<br/>
þrymr var alma.
</p>
<p>
En af hesti<br/>
Högna dóttir,<br/>
- líddi randa rym, -<br/>
ræsi sagði:<br/>
"Hygg ek, at vér eigim<br/>
aðrar sýslur<br/>
en með baugbrota<br/>
bjór at drekka.
</p>
<p>
Hefir minn faðir<br/>
meyju sinni<br/>
grimmum heitit<br/>
Granmars syni,<br/>
en ek hef, Helgi,<br/>
Höðbrodd kveðinn<br/>
konung óneisan<br/>
sem kattar son.
</p>
<p>
Þó kemr fylkir<br/>
fára nátta,<br/>
nema þú hánum vísir<br/>
valstefnu til<br/>
eða mey nemir<br/>
frá mildingi."<br/>
    ridge Helgi kvað:
</p>
<p>
"Uggi eigi þú<br/>
Ísungs bana;<br/>
fyrr mun dolga dynr,<br/>
nema ek dauðr séak."
</p>
<p>
Sendi áru<br/>
allvaldr þaðan<br/>
of land ok um lög<br/>
leiðar at biðja,<br/>
iðgnógan<br/>
Ógnar ljóma<br/>
brögnum bjóða<br/>
ok burum þeira.
</p>
<p>
"Biðið skjótliga<br/>
til skipa ganga<br/>
ok ór Brandeyju<br/>
búna verða."<br/>
Þaðan beið þengill,<br/>
unz þingat kómu<br/>
halir hundmargir<br/>
ór Heðinseyju.
</p>
<p>
Ok þar af ströndum<br/>
ór Stafnsnesi<br/>
beit her út skriðu<br/>
ok búin gulli;<br/>
spurði Helgi<br/>
Hjörleif at því:<br/>
"hefir þú kannaða<br/>
koni óneisa?"
</p>
<p>
En ungr konungr<br/>
öðrum sagði,<br/>
seint kvað at telja<br/>
af Trönueyri<br/>
langhöfðuð skip<br/>
und líðöndum,<br/>
þau er í Örvasund<br/>
útan fóru.
</p>
<p>
"Tolf hundruð<br/>
tryggra manna;<br/>
þó er í Hátúnum<br/>
halfu fleira<br/>
víglið konungs;<br/>
ván erum rómu."
</p>
<p>
Svá brá stýrir<br/>
stafntjöldum af,<br/>
at mildinga<br/>
mengi vakði,<br/>
ok döglingar<br/>
dagsbrún séa<br/>
ok siklingar<br/>
sneru upp við tré<br/>
vefnistingum<br/>
á Varinsfirði.
</p>
<p>
Varð ára ymr<br/>
ok járna glymr,<br/>
brast rönd við rönd,<br/>
reru víkingar;<br/>
eisandi gekk<br/>
und öðlingum<br/>
lofðungs floti<br/>
löndum fjarri.
</p>
<p>
Svá var at heyra,<br/>
er saman kómu<br/>
kolgu systir<br/>
ok kilir langir,<br/>
sem björg eða brim<br/>
brotna myndi.
</p>
<p>
Draga bað Helgi<br/>
há segl ofar,<br/>
varð-at hrönnum<br/>
höfn þingloga,<br/>
þá er ógurlig<br/>
Ægis dóttir<br/>
stagstjórnmörum<br/>
steypa vildi.
</p>
<p>
En þeim sjalfum<br/>
Sigrún ofan<br/>
folkdjörf of barg<br/>
ok fari þeira;<br/>
snerisk ramliga<br/>
Rán ór hendi<br/>
gjalfrdýr konungs<br/>
at Gnipalundi.
</p>
<p>
Sat þar um aftan<br/>
í Unavágum,<br/>
flaust fagrbúin<br/>
fljóta knáttu;<br/>
en þeir sjalfir<br/>
frá Svarinshaugi<br/>
með hermðar hug<br/>
her könnuðu.
</p>
<p>
Frá góðborinn<br/>
Goðmundr at því:<br/>
"Hverr er landreki,<br/>
sá er liði stýrir<br/>
ok hann feiknalið<br/>
færir at landi?"
</p>
<p>
Sinfjötli kvað<br/>
- slöng upp við rá<br/>
rauðum skildi,<br/>
rönd var ór gulli;<br/>
þar var sundvörðr,<br/>
sá er svara kunni<br/>
ok við öðlinga<br/>
orðum skipta --:
</p>
<p>
"Segðu þat í aftan,<br/>
er svínum gefr<br/>
ok tíkr yðrar<br/>
teygir at solli,<br/>
at sé Ylfingar<br/>
austan komnir<br/>
gunnar gjarnir<br/>
fyr Gnipalundi.
</p>
<p>
Þar mun Höðbroddr<br/>
Helga finna<br/>
flugtrauðan gram<br/>
í flota miðjum,<br/>
sá er oft hefir<br/>
örnu sadda,<br/>
meðan þú á kvernum<br/>
kystir þýjar."<br/>
    ridge Guðmundr kvað:
</p>
<p>
"Fátt mantu, fylkir,<br/>
fornra spjalla,<br/>
er þú öðlingum<br/>
ósönnu bregðr;<br/>
þú hefir etnar<br/>
ulfa krásir<br/>
ok bræðr þínum<br/>
at bana orðit,<br/>
oft sár sogin<br/>
með svölum munni,<br/>
hefr í hreysi<br/>
hvarleiðr skriðit."<br/>
    ridge Sinfjötli kvað:
</p>
<p>
"Þú vart völva<br/>
í Varinseyju,<br/>
skollvís kona,<br/>
bartu skrök saman;<br/>
kvaztu engi mann<br/>
eiga vilja,<br/>
segg brynjaðan,<br/>
nema Sinfjötla.
</p>
<p>
Þú vart, in skæða,<br/>
skass, valkyrja,<br/>
ötul, ámátlig<br/>
at Alföður;<br/>
mundu einherjar<br/>
allir berjask,<br/>
svevís kona,<br/>
of sakar þínar.
</p>
<p>
Níu áttu vit<br/>
á nesi Ságu<br/>
ulfa alna,<br/>
ek var einn faðir þeira."<br/>
    ridge Guðmundr kvað:
</p>
<p>
"Faðir var-at-tu<br/>
fenrisulfa<br/>
öllum ellri,<br/>
svá at ek muna,<br/>
síz þik geldu<br/>
fyr Gnipalundi<br/>
þursa meyjar<br/>
á Þórsnesi.
</p>
<p>
Stjúpr vartu Siggeirs,<br/>
látt und stöðum heima,<br/>
vargljóðum vanr<br/>
á viðum úti;<br/>
kómu þér ógögn<br/>
öll at hendi,<br/>
þá er bræðr þínum<br/>
brjóst raufaðir;<br/>
gerðir þik frægjan<br/>
af firinverkum."<br/>
    ridge Sinfjötli kvað:
</p>
<p>
"Þú vart brúðr Grana<br/>
á Brávelli,<br/>
gullbitluð vart<br/>
gör til rásar;<br/>
hafða ek þér móðri<br/>
marg skeið riðit<br/>
svangri und söðli,<br/>
simul, forbergis."<br/>
    ridge Guðmundr kvað:
</p>
<p>
"Sveinn þóttir þú<br/>
siðlauss vera,<br/>
þá er þú Gullnis<br/>
geitr molkaðir,<br/>
en í annat sinn<br/>
Imðar dóttir<br/>
tötrughypja.<br/>
Vill þú tölu lengri?"<br/>
    ridge Sinfjötli kvað:
</p>
<p>
"Fyrr vilda ek<br/>
at Frekasteini<br/>
hrafna seðja<br/>
á hræum þínum<br/>
en tíkr yðrar<br/>
teygja at solli<br/>
eða gefa göltum;<br/>
deili gröm við þik."<br/>
    ridge Helgi kvað:
</p>
<p>
"Væri ykkr, Sinfjötli,<br/>
Sæmra miklu<br/>
gunni at heyja<br/>
ok glaða örnu,<br/>
en sé ónýtum<br/>
orðum at bregðask,<br/>
þótt hringbrotar<br/>
heiftir deili.
</p>
<p>
Þykkja-t mér góðir<br/>
Granmars synir,<br/>
þó dugir siklingum<br/>
satt at mæla;<br/>
þeir hafa markat<br/>
á Móinsheimum,<br/>
at hug hafa<br/>
hjörum at bregða."
</p>
<p>
Þeir af ríki<br/>
renna létu<br/>
Svipuð ok Sveggjuð<br/>
Sólheima til<br/>
dala döggótta,<br/>
dökkvar hlíðir;<br/>
skalf Mistar marr<br/>
hvar er megir fóru.
</p>
<p>
Mættu þeir tyggja<br/>
í túnhliði,<br/>
sögðu stríðliga<br/>
stilli kómu;<br/>
úti stóð Höðbroddr<br/>
hjalmi faldinn,<br/>
hugði hann jóreið<br/>
ættar sinnar:<br/>
"Hví er hermðar litr<br/>
á Hniflungum?"<br/>
    ridge Guðmundr kvað:
</p>
<p>
"Snúask hér at sandi<br/>
snævgir kjólar,<br/>
rakka-hirtir<br/>
ok ráar langar,<br/>
skildir margir,<br/>
skafnar árar,<br/>
göfugt lið gylfa,<br/>
glaðir Ylfingar.
</p>
<p>
Ganga fimmtán<br/>
folk upp á land,<br/>
þó er í Sogn út<br/>
sjau þúsundir;<br/>
liggja hér í grindum<br/>
fyr Gnipalundi<br/>
brimdýr blásvört<br/>
ok búin gulli;<br/>
þar er miklu mest<br/>
mengi þeira;<br/>
mun-a nú Helgi<br/>
hjörþing dvala."<br/>
    ridge Höðbroddr kvað:
</p>
<p>
"Renni rökn bitluð<br/>
til Reginþinga,<br/>
en Sporvitnir<br/>
at Sparinsheiði,<br/>
Mélnir ok Mýlnir<br/>
til Myrkviðar;<br/>
látið engi mann<br/>
eftir sitja,<br/>
þeira er benlogum<br/>
bregða kunni.
</p>
<p>
Bjóðið ér Högna<br/>
ok Hrings sonum,<br/>
Atla ok Yngva,<br/>
Alf inum gamla,<br/>
þeir ró gjarnir<br/>
gunni at heyja;<br/>
látum Völsunga<br/>
viðrnám fáa."
</p>
<p>
Svipr einn var þat,<br/>
er saman kómu<br/>
fölvir oddar<br/>
at Frekasteini;<br/>
ey var Helgi<br/>
Hundings bani<br/>
fyrstr í fólki,<br/>
þar er firar börðusk,<br/>
æstr á ímu,<br/>
alltrauðr flugar;<br/>
sá hafði hilmir<br/>
hart móðakarn.
</p>
<p>
Kómu þar ór himni<br/>
hjalmvítr ofan,<br/>
- óx geira gnýr, -<br/>
þær er grami hlífðu;<br/>
þá kvað þat Sigrún,<br/>
sárvitr fluga<br/>
- át hálu skær<br/>
af hugins barri -:
</p>
<p>
"Heill skaltu, vísi,<br/>
virða njóta,<br/>
áttstafr Yngva,<br/>
ok una lífi,<br/>
er þú fellt hefir<br/>
inn flugartrauða<br/>
jöfur, þann er olli<br/>
ægis dauða.
</p>
<p>
Ok þér, buðlungr,<br/>
samir bæði vel<br/>
rauðir baugar<br/>
ok in ríkja mær;<br/>
heill skaltu, buðlungr,<br/>
bæði njóta<br/>
Högna dóttur<br/>
ok Hringstaða,<br/>
sigrs ok landa.<br/>
Þá er sókn lokit.<br/>
<h2>Völsungakviða in forna</h2>
    ridge Sigmundr konungr Völsungsson átti Borghildi af Brálundi. Þau hétu son sinn Helga ok eftir Helga Hjörvarðssyni. Helga fóstraði Hagall. Hundingr hét ríkr konungr. Við hann er Hundland kennt. Hann var hermaðr mikill ok átti marga sonu, þá er í hernaði váru. Ófriðr ok dylgjur váru á milli þeira Hundings konungs ok Sigmundar konungs. Drápu hvárir annarra frændr. Sigmundr konungr ok hans ættmenn hétu Völsungar ok Ylfingar. Helgi fór ok njósnaði til hirðar Hundings konungs á laun. Hemingr, son Hundings konungs, var heima. En er Helgi fór í brott, þá hitti hann hjarðarsvein ok kvað:
</p>
<p>
"Segðu Hemingi<br/>
at Helgi man,<br/>
hvern i brynju<br/>
bragnar felldu;<br/>
ér ulf gráan<br/>
inni höfðuð,<br/>
þar er Hamal hugði<br/>
Hundingr konungr."<br/>
    ridge Hamall hét son Hagals. Hundingr konungr sendi menn til Hagals at leita Helga, en Helgi mátti eigi forðast annan veg en tók klæði ambáttar ok gekk at mala. Þeir leituðu ok fundu eigi Helga. Þá kvað Blindr inn bölvísi:
</p>
<p>
"Hvöss eru augu<br/>
í Hagals þýju;<br/>
er-a þat karls ætt,<br/>
er á kvernum stendr;<br/>
steinar rifna<br/>
stökk lúðr fyrir.
</p>
<p>
Nú hefir hörð dæmi<br/>
hildingr þegit,<br/>
er vísi skal<br/>
valbygg mala;<br/>
heldr er sæmri<br/>
hendi þeiri<br/>
meðalkafli<br/>
en möndultré."<br/>
    ridge Hagall svaraði ok kvað:
</p>
<p>
"Þat er lítil vá,<br/>
þótt lúðr þrumi<br/>
er mær konungs<br/>
möndul hrærir;<br/>
hon skævaði<br/>
skýjum efri<br/>
ok vega þorði<br/>
sem víkingar,<br/>
áðr hana Helgi<br/>
höftu gerði;<br/>
systir er hon þeira<br/>
Sigars ok Högna;<br/>
því hefir ötul augu<br/>
Ylfinga man."<br/>
    ridge Undan komst Helgi ok fór á herskip. Hann felldi Hunding konung ok var síðan kallaðr Helgi Hundingsbani. Hann lá með her sinn í Brunavágum ok hafði þar strandhögg ok átu þar hrátt. Högni hét konungr. Hans dóttir var Sigrún. Hon var valkyrja ok reið loft ok lög. Hon var Sváfa endrborin. Sigrún reið at skipum Helga ok kvað:
</p>
<p>
"Hverir láta fljóta<br/>
fley við bakka?<br/>
Hvar, hermegir,<br/>
heima eiguð?<br/>
Hvers bíðið ér<br/>
í Brunavágum?<br/>
Hvert lystir yðr<br/>
leið at kanna?"<br/>
    ridge Helgi kvað:
</p>
<p>
"Hagall lætr fljóta<br/>
fley við bakka,<br/>
eigum heima<br/>
í Hléseyju,<br/>
bíðum byrjar<br/>
í Brunavágum,<br/>
austr lystir oss<br/>
leið at kanna."<br/>
    ridge Sigrún kvað:
</p>
<p>
"Hvar hefir þú, hilmir,<br/>
hildi vakða<br/>
eða gögl alin<br/>
Gunnar systra?<br/>
Hví er brynja þín<br/>
blóði stokkin?<br/>
Hví skal und hjalmum<br/>
hrátt kjöt eta?"<br/>
    ridge Helgi kvað:
</p>
<p>
"Þat vann næst nýs<br/>
niðr Ylfinga<br/>
fyr vestan ver,<br/>
ef þik vita lystir,<br/>
er ek björnu tók<br/>
í Bragalundi<br/>
ok ætt ara<br/>
oddum saddak.
</p>
<p>
Nú er sagt, mær,<br/>
hvaðan sakar gerðusk,<br/>
því var á legi mér<br/>
lítt steikt etit."<br/>
    ridge Sigrún kvað:
</p>
<p>
"Víg lýsir þú,<br/>
varð fyr Helga<br/>
Hundingr konungr<br/>
hníga at velli;<br/>
bar sókn saman,<br/>
er sefa hefnduð<br/>
ok busti blóð<br/>
á brimis eggjar."<br/>
    ridge Helgi kvað:
</p>
<p>
"Hvat vissir þú,<br/>
at þeir séim,<br/>
snót svinnhuguð,<br/>
er sefa hefndum?<br/>
Margir ro hvassir<br/>
hildings synir<br/>
ok ámunir<br/>
ossum niðjum."<br/>
    ridge Sigrún kvað:
</p>
<p>
"Vark-a ek fjarri,<br/>
folks oddviti,<br/>
gær á morgun<br/>
grams aldrlokum,<br/>
þó tel ek slægjan<br/>
Sigmundar bur,<br/>
er í valrúnum<br/>
vígspjöll segir.
</p>
<p>
Leit ek þik um sinn<br/>
fyrr á langskipum,<br/>
þá er þú byggðir<br/>
blóðga stafna<br/>
ok úrsvalar<br/>
unnir léku;<br/>
nú vill dyljask<br/>
döglingr fyr mér,<br/>
en Högna mær<br/>
Helga kennir."<br/>
    ridge Granmarr hét ríkr konungr, er bjó at Svarinshaugi. Hann átti marga sonu: Höðbroddr, annarr Guðmundr, þriði Starkaðr. Höðbroddr var í konungastefnu. Hann fastnaði sér Sigrúnu Högnadóttur. En er hon spyrr þat, þá reið hon með valkyrjur um loft ok um lög at leita Helga. Helgi var þá at Logafjöllum ok hafði barizt við Hundings sonu. Þar felldi hann þá Álf ok Eyjólf, Hjörvarð ok Hervarð, ok var hann allvígmóðr ok sat undir Arasteini. Þar hitti Sigrún hann ok rann á háls honum ok kyssti hann ok sagði honum erindi sitt, svá sem segir í Völsungakviðu inni fornu:
</p>
<p>
Sótti Sigrún<br/>
sikling glaðan,<br/>
heim nam hon Helga<br/>
hönd at sækja,<br/>
kyssti ok kvaddi<br/>
konung und hjalmi;<br/>
þá varð hilmi<br/>
hugr á vífi.
</p>
<p>
Fyrr lézk hon unna<br/>
af öllum hug<br/>
syni Sigmundar<br/>
en hon sét hafði.<br/>
    ridge Sigrún kvað:
</p>
<p>
"Var ek Höðbroddi<br/>
í her föstnuð,<br/>
en jöfur annan<br/>
eiga vildak;<br/>
þó sjámk, fylkir,<br/>
frænda reiði,<br/>
hefi ek míns föður<br/>
munráð brotit."
</p>
<p>
Nam-a Högna mær<br/>
of hug mæla,<br/>
hafa kvaðsk hon Helga<br/>
hylli skyldu.<br/>
    ridge Helgi kvað:
</p>
<p>
"Hirð eigi þú<br/>
Högna reiði<br/>
né illan hug<br/>
ættar þinnar.<br/>
Þú skalt, mær ung,<br/>
at mér lifa;<br/>
ætt áttu, in góða,<br/>
er ek eigi sjámk."<br/>
    ridge Helgi samnaði þá miklum skipaher ok fór til Frekasteins, ok fengu í hafi ofviðri mannhætt. Þá kómu leiftr yfir þá, ok stóðu geislar í skipin. Þeir sá í loftinu, at valkyrjur níu riðu, ok kenndu þeir Sigrúnu. Þá lægði storminn, ok kómu þeir heilir til lands. Granmarssynir sátu á bjargi nokkuru, er skipin sigldu at landi. Guðmundr hljóp á hest ok reið á njósn á bergit við höfnina. Þá hlóðu Völsungar seglum. Þá kvað Guðmundr:
</p>
<p>
"Hver er skjöldungr,<br/>
sá er skipum stýrir,<br/>
lætr gunnfana<br/>
gullinn fyr stafni?<br/>
Þykkja mér fríð<br/>
í fararbroddi;<br/>
verpr vígroða<br/>
um víkinga.<br/>
    ridge Sinfjötli kvað:
</p>
<p>
"Hér má Höðbroddr<br/>
Helga kenna<br/>
flótta trauðan<br/>
í flota miðjum,<br/>
hann hefir eðli<br/>
ættar þinnar<br/>
arf Fjörsunga,<br/>
und sik þrungit."<br/>
    ridge Guðmundr kvað:
</p>
<p>
"Því fyrr skulu<br/>
at Frekasteini<br/>
sáttir saman<br/>
um sakar dæma;<br/>
mál er, Höðbroddr,<br/>
hefnd at vinna<br/>
ef vér lægra hlut<br/>
lengi bárum."<br/>
    ridge Sinfjötli kvað:
</p>
<p>
"Fyrr mundu, Guðmundr,<br/>
geitr of halda<br/>
ok bergskorar<br/>
brattar klífa,<br/>
hafa þér í hendi<br/>
heslikylfu,<br/>
þat er þér blíðara<br/>
en brimis dómar.<br/>
    ridge Helgi kvað:
</p>
<p>
"Þér er, Sinfjötli,<br/>
sæmra miklu<br/>
gunni at heyja<br/>
ok glaða örnu<br/>
en ónýtum<br/>
orðum at bregða,<br/>
þótt hildingar<br/>
heiftir deili.
</p>
<p>
Þykkja-t mér góðir<br/>
Granmars synir,<br/>
þó dugir siklingum<br/>
satt at mæla;<br/>
þeir merkt hafa<br/>
á Móinsheimum,<br/>
at hug hafa<br/>
hjörum at bregða;<br/>
eru hildingar<br/>
hölzti snjallir.<br/>
    ridge Guðmundr reið heim með hersögu. Þá sömnuðu Granmarssynir her. Kómu þar margir konungar. Þar var Högni, faðir Sigrúnar, ok synir hans, Bragi ok Dagr. Þar var orrusta mikil, ok fellu allir Granmarssynir ok allir þeira höfðingjar nema Dagr Högnason fekk grið ok vann eiða Völsungum. Sigrún gekk í valinn ok hitti Höðbrodd at kominn dauða. Hon kvað:
</p>
<p>
"Mun-a þér, Sigrún<br/>
frá Sefafjöllum<br/>
Höðbroddr konungr,<br/>
hníga at armi;<br/>
liðin er ævi<br/>
- oft náir hrævi<br/>
gránstóð gríðar, -<br/>
Granmars sona."<br/>
    ridge Þá hitti hon Helga ok varð allfegin. Hann kvað:
</p>
<p>
"Er-at þér at öllu,<br/>
alvitr, gefit,<br/>
- þó kveð ek nökkvi<br/>
nornir valda -:<br/>
fellu í morgun<br/>
at Frekasteini<br/>
Bragi ok Högni,<br/>
varð ek bani þeira.
</p>
<p>
En at Styrkleifum<br/>
Starkaðr konungr,<br/>
en at Hlébjörgum<br/>
Hrollaugs synir;<br/>
þann sá ek gylfa<br/>
grimmúðgastan,<br/>
er barðisk bolr,<br/>
var á brott höfuð.
</p>
<p>
Liggja at jörðu<br/>
allra flestir<br/>
niðjar þínir,<br/>
at náum orðnir;<br/>
vannt-at-tu vígi,<br/>
var þér þat skapat,<br/>
at þú at rógi<br/>
ríkmenni vart."<br/>
    ridge Þá grét Sigrún. Hann kvað:
</p>
<p>
"Huggastu, Sigrún!<br/>
Hildr hefr þú oss verið;<br/>
vinna-t skjöldungar sköpum."<br/>
    ridge Sigrún kvað:
"Lifna mynda ek nú kjósa,<br/>
er liðnir eru,<br/>
ok knætta ek þér þó í faðmi felask."<br/>
    ridge Helgi fekk Sigrúnar, ok áttu þau sonu. Var Helgi eigi gamall. Dagr Högnason blótaði Óðin til föðurhefnda. Óðinn léði Dag geirs síns. Dagr fann Helga, mág sinn, þar sem heitir at Fjöturlundi. Hann lagði í gögnum Helga með geirnum. Þar fell Helgi, en Dagr reið til Sefafjalla ok sagði Sigrúnu tíðindi.
</p>
<p>
"Trauðr em ek, systir,<br/>
trega þér at segja,<br/>
því at ek hefi nauðigr<br/>
nifti grætta;<br/>
fell í morgun<br/>
und Fjöturlundi<br/>
buðlungr, sá er var<br/>
beztr í heimi<br/>
ok hildingum<br/>
á halsi stóð."<br/>
    ridge Sigrún kvað
</p>
<p>
"Þik skyli allir<br/>
eiðar bíta,<br/>
þeir er Helga<br/>
hafðir unna<br/>
at inu ljósa<br/>
Leiftrar vatni<br/>
ok at úrsvölum<br/>
Unnarsteini.
</p>
<p>
Skríði-at þat skip,<br/>
er und þér skríði,<br/>
þótt óskabyrr<br/>
eftir leggisk;<br/>
renni-a sá marr,<br/>
er und þér renni,<br/>
þóttú fjándr þína<br/>
forðask eigir.
</p>
<p>
Bíti-a þér þat sverð,<br/>
er þú bregðir,<br/>
nema sjalfum þér<br/>
syngvi of höfði.<br/>
Þá væri þér hefnt<br/>
Helga dauða,<br/>
ef þú værir vargr<br/>
á viðum úti<br/>
auðs andvani<br/>
ok alls gamans,<br/>
hefðir eigi mat,<br/>
nema á hræjum spryngir."<br/>
    ridge Dagur kvað:
</p>
<p>
"Ær ertu, systir,<br/>
ok örvita,<br/>
er þú bræðr þínum<br/>
biðr forskapa;<br/>
einn veldr Óðinn<br/>
öllu bölvi,<br/>
því at með sifjungum<br/>
sakrúnar bar.
</p>
<p>
Þér býðr bróðir<br/>
bauga rauða,<br/>
öll Vandilsvé<br/>
ok Vígdali;<br/>
hafðu halfan heim<br/>
harms at gjöldum,<br/>
brúðr baugvarið,<br/>
ok burir þínir."<br/>
    ridge Sigrún kvað:
</p>
<p>
"Sitk-a ek svá sæl<br/>
at Sefafjöllum<br/>
ár né of nætr,<br/>
at ek una lífi,<br/>
nema at liði lofðungs<br/>
ljóma bregði,<br/>
renni und vísa<br/>
Vígblær þinig,<br/>
gullbitli vanr,<br/>
knega ek grami fagna.
</p>
<p>
Svá hafði Helgi<br/>
hrædda görva<br/>
fjándr sína alla<br/>
ok frændr þeira<br/>
sem fyr ulfi<br/>
óðar rynni<br/>
geitr af fjalli<br/>
geiskafullar.
</p>
<p>
Svá bar Helgi<br/>
af hildingum<br/>
sem ítrskapaðr<br/>
askr af þyrni<br/>
eða sá dýrkalfr<br/>
döggu slunginn<br/>
er efri ferr<br/>
öllum dýrum<br/>
ok horn glóa<br/>
við himin sjalfan."<br/>
    ridge Haugr var gjörr eftir Helga. En er hann kom til Valhallar, þá bauð Óðinn honum öllu at ráða með sér. Helgi kvað:
</p>
<p>
"Þú skalt, Hundingr,<br/>
hverjum manni<br/>
fótlaug geta<br/>
ok funa kynda,<br/>
hunda binda,<br/>
hesta gæta,<br/>
gefa svínum soð,<br/>
áðr sofa gangir."<br/>
    ridge Ambótt Sigrúnar gekk um aftan hjá haugi Helga ok sá, at Helgi reið til haugsins með marga menn. Ambótt kvað:
</p>
<p>
"Hvárt eru þat svik ein,<br/>
er ek sjá þykkjumk,<br/>
eða ragnarök,<br/>
- ríða menn dauðir,<br/>
er jóa yðra<br/>
oddum keyrið -<br/>
eða er hildingum<br/>
heimför gefin?"<br/>
    ridge Helgi kvað:
</p>
<p>
"Er-a þat svik ein,<br/>
er þú sjá þykkisk,<br/>
né aldar rof,<br/>
þóttú oss lítir,<br/>
þótt vér jóa óra<br/>
oddum keyrim,<br/>
né er hildingum<br/>
heimför gefin."<br/>
    ridge Heim gekk ambátt ok sagði Sigrúnu:
</p>
<p>
"Út gakk þú, Sigrún<br/>
frá Sefafjöllum,<br/>
ef þik folks jaðar<br/>
finna lystir;<br/>
upp er haugr lokinn,<br/>
kominn er Helgi,<br/>
dolgspor dreyra,<br/>
döglingr bað þik,<br/>
at þú sárdropa<br/>
svefja skyldir."<br/>
    ridge Sigrún gekk í hauginn til Helga ok kvað:
</p>
<p>
"Nú em ek svá fegin<br/>
fundi okkrum<br/>
sem átfrekir<br/>
Óðins haukar,<br/>
er val vitu,<br/>
varmar bráðir,<br/>
eða dögglitir<br/>
dagsbrún sjá.
</p>
<p>
Fyrr vil ek kyssa<br/>
konung ólifðan<br/>
en þú blóðugri<br/>
brynju kastir;<br/>
hár er þitt, Helgi,<br/>
hélu þrungit,<br/>
allr er vísi<br/>
valdögg sleginn,<br/>
hendr úrsvalar<br/>
Högna mági;<br/>
hvé skal ek þér, buðlungr,<br/>
þess bót of vinna?"<br/>
    ridge Helgi kvað:
</p>
<p>
"Ein veldr þú, Sigrún<br/>
frá Sefafjöllum,<br/>
er Helgi er<br/>
harmdögg sleginn;<br/>
grætr þú, gullvarið,<br/>
grimmum tárum,<br/>
sólbjört, suðræn,<br/>
áðr þú sofa gangir;<br/>
hvert fellr blóðugt<br/>
á brjóst grami,<br/>
úrsvalt, innfjalgt,<br/>
ekka þrungit.
</p>
<p>
Vel skulum drekka<br/>
dýrar veigar,<br/>
þótt misst hafim<br/>
munar ok landa;<br/>
skal engi maðr<br/>
angrljóð kveða,<br/>
þótt mér á brjósti<br/>
benjar líti;<br/>
nú eru brúðir<br/>
byrgðar í haugi,<br/>
lofða dísir,<br/>
hjá oss liðnum."<br/>
    ridge Sigrún bjó sæing í hauginum.
</p>
<p>
"Hér hefi ek þér, Helgi,<br/>
hvílu görva<br/>
angrlausa mjök,<br/>
Ylfinga niðr,<br/>
vil ek þér í faðmi,<br/>
fylkir, sofna<br/>
sem ek lofðungi<br/>
lifnum myndak."<br/>
    ridge Helgi kvað:
</p>
<p>
"Nú kveð ek enskis<br/>
örvænt vera<br/>
síð né snimma<br/>
at Sefafjöllum,<br/>
er þú á armi<br/>
ólifðum sefr,<br/>
hvít, í haugi,<br/>
Högna dóttir,<br/>
ok ertu kvik,<br/>
in konungborna.
</p>
<p>
Mál er mér at ríða<br/>
roðnar brautir,<br/>
láta fölvan jó<br/>
flugstíg troða;<br/>
skal ek fyr vestan<br/>
vindhjalms brúar,<br/>
áðr Salgófnir<br/>
sigrþjóð veki."<br/>
    ridge Þeir Helgi riðu leið sína, en þær fóru heim til bæjar. Annan aftan lét Sigrún ambótt halda vörð á hauginum. En at dagsetri, er Sigrún kom til haugsins, hon kvað:
</p>
<p>
"Kominn væri nú,<br/>
ef koma hygði,<br/>
Sigmundar burr<br/>
frá sölum Óðins;<br/>
kveð ek grams þinig<br/>
grænask vánir,<br/>
er á asklimum<br/>
ernir sitja<br/>
ok drífr drótt öll<br/>
draumþinga til."<br/>
    ridge Ambótt kvað:
</p>
<p>
"Verðu eigi svá ær,<br/>
at ein farir,<br/>
dís skjöldunga,<br/>
draughúsa til;<br/>
verða öflgari<br/>
allir á nóttum<br/>
dauðir dolgar, mær,<br/>
en um daga ljósa."<br/>
    ridge Sigrún varð skammlíf af harmi ok trega. Þat var trúa í forneskju, at menn væri endrbornir, en þat er nú kölluð kerlingavilla. Helgi ok Sigrún, er kallat, at væri endrborin. Hét hann þá Helgi Haddingjaskati, en hon Kára Hálfdanardóttir, svá sem kveðit er í Káruljóðum, ok var hon valkyrja.
<h2>Grípisspá</h2>
    ridge Sigmundr Völsungsson var konungr á Frakklandi. Sinfjötli var elztr hans sona, annarr Helgi, þriði Hámundr. Borghildr, kona Sigmundar, átti bróður, er hét . . . . . . En Sinfjötli, stjúpson hennar, ok . . . . . . báðu einnar konu báðir, ok fyrir þá sök drap Sinfjötli hann.
    ridge En er hann kom heim, þá bað Borghildr hann fara á brott, en Sigmundr bauð henni fébætr, ok þat varð hon at þiggja. En at erfinu bar Borghildr öl. Hon tók eitr mikit, horn fullt, ok bar Sinfjötla.
    ridge En er hann sá í hornit, skilði hann, at eitr var í, ok mælti til Sigmundar: "Göróttr er drykkrinn, ái."
    ridge Sigmundr tók hornit ok drakk af. Svá er sagt at Sigmundr var harðgörr, at hvárki mátti hánum eitr granda útan né innan, en allir synir hans stóðust eitr á hörund útan.
    ridge Borghildr bar annat horn Sinfjötla ok bað drekka, ok fór allt sem fyrr. Ok enn it þriðja sinn bar hon hánum hornit ok þó ámælisorð með, ef hann drykki eigi af. Hann mælti enn sem fyrr við Sigmund.
    ridge Hann sagði: "Láttu grön sía þá, sonr."
    ridge Sinfjötli drakk ok varð þegar dauðr. Sigmundr bar hann langar leiðir í fangi sér ok kom at firði einum mjóvum ok löngum, ok var þar skip eitt lítit ok maðr einn á. Hann bauð Sigmundi far of fjörðinn. En er Sigmundr bar líkit út á skipit, þá var bátrinn hlaðinn. Karl mælti, at Sigmundr skyldi fara fyrir innan fjörðinn. Karl hratt út skipinu ok hvarf þegar.
    ridge Sigmundr konungr dvalðisk lengi í Danmörk í ríki Borghildar, síðan er hann fekk hennar. Fór Sigmundr þá suðr í Frakkland til þess ríkis, er hann átti þar. Þá fekk hann Hjördísar, dóttur Eylima konungs. Þeira son var Sigurðr.
    ridge Sigmundr konungr fell í orrostu fyrir Hundingssonum, en Hjördís giftist þá Álfi, syni Hjálpreks konungs. Óx Sigurðr þar upp í barnæsku. Sigmundr ok allir synir hans váru langt um fram alla menn aðra um afl ok vöxt ok hug ok alla atgervi. Sigurðr var þó allra framastr, ok hann kalla allir menn í fornfræðum um alla menn fram ok göfgastan herkonunga.
    ridge Grípir hét sonr Eylima, bróðir Hjördísar. Hann réð löndum ok var allra manna vitrastr ok framvíss. Sigurðr reið einn saman ok kom til hallar Grípis. Sigurðr var auðkenndr. Hann hitti mann at máli úti fyrir höllini. Sá nefndist Geitir. Þá kvaddi Sigurðr hann máls ok spyrr:
</p>
<p>
"Hverr byggir hér<br/>
borgir þessar?<br/>
Hvat þann þjóðkonung<br/>
þegnar nefna?"<br/>
    ridge Geitir kvað:
"Grípir heitir<br/>
gumna stóri,<br/>
sá er fastri ræðr<br/>
foldu ok þegnum."<br/>
    ridge Sigurðr kvað:
</p>
<p>
"Er horskr konungr<br/>
heima í landi?<br/>
Mun sá gramr við mik<br/>
ganga at mæla?<br/>
Máls er þarfi<br/>
maðr ókunnigr,<br/>
vil ek fljótliga<br/>
finna Grípi."<br/>
    ridge Geitir kvað:
</p>
<p>
"Þess mun glaðr konungr<br/>
Geiti spyrja,<br/>
hverr sá maðr sé,<br/>
er máls kveðr Grípi."<br/>
    ridge Sigurðr kvað:
"Sigurðr ek heiti,<br/>
borinn Sigmundi,<br/>
en Hjördís er<br/>
hilmis móðir."
</p>
<p>
Þá gekk Geitir<br/>
Grípi at segja;<br/>
"Hér er maðr úti<br/>
ókuðr kominn;<br/>
hann er ítarligr<br/>
at áliti;<br/>
sá vill, fylkir,<br/>
fund þinn hafa."
</p>
<p>
Gengr ór skála<br/>
skatna dróttinn<br/>
ok heilsar vel<br/>
hilmi komnum:<br/>
"þiggðu hér, Sigurðr,<br/>
væri sæmra fyrr,<br/>
en þú, Geitir, tak<br/>
við Grana sjalfum."
</p>
<p>
Mæla námu<br/>
ok margt hjala<br/>
þá er ráðspakir<br/>
rekkar fundusk.<br/>
    ridge Sigurðr kvað:
"Segðu mér, ef þú veizt,<br/>
móðurbróðir:<br/>
Hvé mun Sigurði<br/>
snúna ævi."<br/>
    ridge Grípir kvað:
</p>
<p>
"Þú munt maðr vera<br/>
mæztr und sólu<br/>
ok hæstr borinn<br/>
hverjum jöfri,<br/>
gjöfull af gulli,<br/>
en glöggr flugar,<br/>
ítr áliti<br/>
ok í orðum spakr."<br/>
    ridge Sigurðr kvað:
</p>
<p>
"Segðu, gegn konungr,<br/>
gerr en ek spyrja,<br/>
snotr, Sigurði,<br/>
ef þú sjá þykkisk:<br/>
Hvat mun fyrst gerask<br/>
til farnaðar,<br/>
þá er ór garði emk<br/>
genginn þínum?"<br/>
    ridge Grípir kvað:
</p>
<p>
"Fyrst muntu, fylkir,<br/>
föður of hefna,<br/>
ok Eylima<br/>
alls harms reka;<br/>
þú munt harða<br/>
Hundings sonu<br/>
snjalla fella,<br/>
muntu sigr hafa."<br/>
    ridge Sigurðr kvað:
</p>
<p>
"Segðu, ítr konungr,<br/>
ættingi, mér<br/>
heldr horskliga,<br/>
er vit hugat mælum:<br/>
Sér þú Sigurðar<br/>
snör brögð fyrir,<br/>
þau er hæst fara<br/>
und himinskautum?"<br/>
    ridge Grípir kvað:
</p>
<p>
"Muntu einn vega<br/>
orm inn frána,<br/>
þann er gráðugr liggr<br/>
á Gnitaheiði;<br/>
þú munt báðum<br/>
at bana verða<br/>
Regin ok Fáfni,<br/>
rétt segir Grípir."<br/>
    ridge Sigurðr kvað:
</p>
<p>
"Auðr mun ærinn,<br/>
ef ek eflik svá<br/>
víg með virðum,<br/>
sem víst segir;<br/>
leið at huga<br/>
ok lengra seg:<br/>
Hvat mun enn vera<br/>
ævi minnar?"<br/>
    ridge Grípir kvað:
</p>
<p>
"Þú munt finna<br/>
Fáfnis bæli<br/>
ok upp taka<br/>
auð inn fagra,<br/>
gulli hlæða<br/>
á Grana bógu;<br/>
ríðr þú til Gjúka,<br/>
gramr vígrisinn."<br/>
    ridge Sigurðr kvað:
</p>
<p>
"Enn skaltu hilmi<br/>
í hugaðsræðu,<br/>
framlyndr jöfurr,<br/>
fleira segja.<br/>
Gestr em ek Gjúka<br/>
ok ek geng þaðan,<br/>
hvat mun enn vera<br/>
ævi minnar?"<br/>
    ridge Grípir kvað:
</p>
<p>
"Sefr á fjalli<br/>
fylkis dóttir<br/>
björt í brynju<br/>
eftir bana Helga;<br/>
þú munt höggva<br/>
hvössu sverði,<br/>
brynju rísta<br/>
með bana Fáfnis."<br/>
    ridge Sigurðr kvað:
</p>
<p>
"Brotin er brynja,<br/>
brúðr mæla tekr,<br/>
er vaknaði<br/>
víf ór svefni.<br/>
Hvat mun snót at heldr<br/>
við Sigurð mæla,<br/>
þat er at farnaði<br/>
fylki verði?"<br/>
    ridge Grípir kvað:
</p>
<p>
"Hon mun ríkjum þér<br/>
rúnar kenna,<br/>
allar þær er aldir<br/>
eignask vildu,<br/>
ok á manns tungu<br/>
mæla hverja,<br/>
líf með lækning;<br/>
lifðu heill, konungr."<br/>
    ridge Sigurðr kvað:
</p>
<p>
"Nú er því lokit,<br/>
numin eru fræði<br/>
ok em braut þaðan<br/>
búinn at ríða,<br/>
leið at huga<br/>
ok lengra seg:<br/>
Hvat mun meir vera<br/>
minnar ævi?"<br/>
    ridge Grípir kvað:
</p>
<p>
"Þú munt hitta<br/>
Heimis byggðir<br/>
ok glaðr vera<br/>
gestr þjóðkonungs;<br/>
farit er, Sigurðr,<br/>
þats ek fyrir vissak,<br/>
skal-a fremr en svá<br/>
fregna Grípi."<br/>
    ridge Sigurðr kvað:
</p>
<p>
"Nú fær mér ekka<br/>
orð þatstu mæltir,<br/>
því at þú fram of sér<br/>
fylkir, lengra;<br/>
veiztu ofmikit<br/>
angr Sigurði,<br/>
því þú, Grípir, þat<br/>
gerr-a segja."<br/>
    ridge Grípir kvað:
</p>
<p>
"Lá mér um æsku<br/>
ævi þinnar<br/>
ljósast fyrir<br/>
líta eftir;<br/>
rétt em ek<br/>
ráðspakr taliðr<br/>
né in heldr framvíss,<br/>
farit þats ek vissak."<br/>
    ridge Sigurðr kvað:
</p>
<p>
"Mann veit ek engi<br/>
fyr mold ofan,<br/>
þann er fleira sé<br/>
fram en þú, Grípir;<br/>
skal-at-tu leyna,<br/>
þótt ljót séi,<br/>
eða mein gerisk<br/>
á mínum hag."<br/>
    ridge Grípir kvað:
</p>
<p>
"Er-a með löstum<br/>
Iögð ævi þér,<br/>
láttu, inn ítri, þat,<br/>
öðlingr, nemask,<br/>
því at uppi mun,<br/>
meðan öld lifir,<br/>
naddéls boði,<br/>
nafn þitt vera."<br/>
    ridge Sigurðr kvað:
</p>
<p>
"Verst hyggjum því,<br/>
verðr at skiljask<br/>
Sigurðr við fylki<br/>
at sógöru;<br/>
leið vísa þú,<br/>
- lagt er allt fyrir -<br/>
mærr, mér, ef þú vilt,<br/>
móðurbróðir."<br/>
    ridge Grípir kvað:
</p>
<p>
"Nú skal Sigurði<br/>
segja görva,<br/>
alls þengill mik<br/>
til þess neyðir;<br/>
muntu víst vita<br/>
at vætki lýgr;<br/>
dægr eitt er þér<br/>
dauði ætlaðr."<br/>
    ridge Sigurðr kvað:
</p>
<p>
"Vilk-at ek reiði<br/>
ríks þjóðkonungs,<br/>
góð ráð at heldr<br/>
Grípis þiggja;<br/>
nú vill víst vita,<br/>
þótt viltki sé,<br/>
hvat á sýnt Sigurðr<br/>
sér fyr höndum."<br/>
    ridge Grípir kvað:
</p>
<p>
"Fljóð er at Heimis<br/>
fagrt álitum,<br/>
hana Brynhildi<br/>
bragnar nefna,<br/>
dóttir Buðla,<br/>
en dýrr konungr<br/>
harðugðigt man<br/>
Heimir fæðir."<br/>
    ridge Sigurðr kvað:
</p>
<p>
"Hvat er mik at því,<br/>
þótt mær séi<br/>
fögr áliti<br/>
fædd at Heimis?<br/>
Þat skaltu, Grípir,<br/>
görva segja,<br/>
því at þú öll of sér<br/>
örlög fyrir."<br/>
    ridge Grípri kvað:
</p>
<p>
"Hon firrir þik<br/>
flestu gamni,<br/>
fögr áliti,<br/>
fóstra Heimis,<br/>
svefn þú né sefr<br/>
né of sakar dæmir,<br/>
gár-a þú manna<br/>
nema þú mey séir."<br/>
    ridge Sigurðr kvað:
</p>
<p>
"Hvat mun til líkna<br/>
lagt Sigurði?<br/>
Segðu, Grípir, þat,<br/>
ef þú sjá þykkisk:<br/>
Mun ek mey ná<br/>
mundi kaupa,<br/>
þá ina fögru<br/>
fylkis dóttur?"<br/>
    ridge Grípir kvað:
</p>
<p>
"It munuð alla<br/>
eiða vinna<br/>
fullfastliga,<br/>
fá munuð halda;<br/>
verit hefr þú Gjúka<br/>
gestr eina nótt,<br/>
mant-at-tu horska<br/>
Heimis fóstru."<br/>
    ridge Sigurðr kvað:
</p>
<p>
"Hvat er þá, Grípir,<br/>
get þú þess fyr mér,<br/>
sér þú geðleysi<br/>
í grams skapi,<br/>
er ek skal við mey þá<br/>
málum slíta,<br/>
er ek alls hugar<br/>
unna þóttumk."<br/>
    ridge Grípir kvað:
</p>
<p>
"Þú verðr, siklingr,<br/>
fyr svikum annars,<br/>
muntu Grímhildar<br/>
gjalda ráða,<br/>
mun bjóða þér<br/>
bjarthaddat man<br/>
dóttur sína,<br/>
dregr hon vél at gram."<br/>
    ridge Sigurðr kvað:
</p>
<p>
"Mun ek við þá Gunnar<br/>
görva hleyti<br/>
ok Guðrúnu<br/>
ganga at eiga?<br/>
Fullkvæni þá<br/>
fylkir væri,<br/>
ef meintregar<br/>
mér angraði-t."<br/>
    ridge Grípir kvað:
</p>
<p>
"Þik mun Grímhildr<br/>
görva véla,<br/>
mun hon Brynhildar<br/>
biðja fýsa<br/>
Gunnari til handa,<br/>
Gotna dróttni,<br/>
heitr þú fjótliga för<br/>
fylkis móður."<br/>
    ridge Sigurðr kvað:
</p>
<p>
"Mein eru fyr höndum,<br/>
má ek líta þat;<br/>
ratar görliga<br/>
ráð Sigurðar,<br/>
ef ek skal mærrar<br/>
meyjar biðja<br/>
öðrum til handa,<br/>
þeirar ek unna vel."<br/>
    ridge Grípir kvað:
</p>
<p>
"Ér munuð allir<br/>
eiða vinna<br/>
Gunnar ok Högni,<br/>
en þú, gramr, þriði;<br/>
þá it litum víxlið,<br/>
er á leið eruð,<br/>
Gunnar ok þú;<br/>
Grípir lýgr eigi."<br/>
    ridge Sigurðr kvað:
</p>
<p>
"Hví gegnir þat?<br/>
Hví skulum skipta<br/>
litum ok látum,<br/>
er á leið erum?<br/>
Þar mun fláræði<br/>
fylgja annat<br/>
atalt með öllu;<br/>
enn segðu, Grípir."<br/>
    ridge Grípir kvað:
</p>
<p>
"Lit hefir þú Gunnars<br/>
ok læti hans,<br/>
mælsku þína<br/>
ok meginhyggjur;<br/>
muntu fastna þér<br/>
framlundaða<br/>
fóstru Heimis,<br/>
sér vætr fyr því."<br/>
    ridge Sigurðr kvað:
</p>
<p>
"Verst hyggjum því,<br/>
vándr munk heitinn<br/>
Sigurðr með seggjum<br/>
at sógöru;<br/>
vilda ek eigi<br/>
vélum beita<br/>
jöfra brúði,<br/>
er ek æðsta veitk."<br/>
    ridge Grípir kvað:
</p>
<p>
"Þú munt hvíla,<br/>
hers oddviti<br/>
mærr, hjá meyju<br/>
sem þín móðir sé;<br/>
því mun uppi,<br/>
meðan öld lifir,<br/>
þjóðar þengill,<br/>
þitt nafn vera."<br/>
    ridge Sigurðr kvað:
</p>
<p>
"Mun góða kván<br/>
Gunnarr eiga,<br/>
mærr með mönnum,<br/>
- mér segðu, Grípir, -<br/>
þótt hafi þrjár nætr<br/>
þegns brúðr hjá mér<br/>
snarlynd sofit?<br/>
Slíks eru-t dæmi."<br/>
    ridge Grípir kvað:
</p>
<p>
"Saman munu brullup<br/>
bæði drukkin<br/>
Sigurðar ok Gunnars<br/>
í sölum Gjúka;<br/>
þá hömum víxlið,<br/>
er it heim komið;<br/>
hefr hvárr fyr því<br/>
hyggju sína."<br/>
    ridge Sigurðr kvað:
</p>
<p>
"Hvé mun at ynði<br/>
eftir verða<br/>
mægð með mönnum?<br/>
Mér segðu, Grípir.<br/>
Mun Gunnari<br/>
til gamans ráðit<br/>
síðan verða<br/>
eða sjalfum mér?"<br/>
    ridge Grípir kvað:
</p>
<p>
"Minnir þik eiða,<br/>
máttu þegja þó,<br/>
anntu Guðrúnu<br/>
góðra ráða;<br/>
en Brynhildr þykkisk<br/>
brúðr vargefin,<br/>
snót fiðr vélar<br/>
sér at hefndum."<br/>
    ridge Sigurðr kvað:
</p>
<p>
"Hvat mun at bótum<br/>
brúðr sú taka,<br/>
er vélar vér<br/>
vífi gerðum?<br/>
Hefir snót af mér<br/>
svarna eiða<br/>
enga efnda,<br/>
en unað lítit."<br/>
    ridge Grípir kvað:
</p>
<p>
"Mun hon Gunnari<br/>
görva segja,<br/>
at þú eigi vel<br/>
eiðum þyrmðir,<br/>
þá er ítr konungr<br/>
af öllum hug,<br/>
Gjúka arfi,<br/>
á gram trúði."<br/>
    ridge Sigurðr kvað:
</p>
<p>
"Hvat er þá, Grípir,<br/>
get þú þess fyr mér,<br/>
mun ek saðr vera<br/>
at sögu þeiri,<br/>
eða lýgr á mik<br/>
lofsæl kona<br/>
ok á sjalfa sik?<br/>
Segðu, Grípir, þat."<br/>
    ridge Grípir kvað:
</p>
<p>
"Mun fyr reiði<br/>
rík brúðr við þik<br/>
né af oftrega<br/>
allvel skipa;<br/>
viðr þú góðri<br/>
grand aldrigi,<br/>
þó ér víf konungs<br/>
vélum beittuð."<br/>
    ridge Sigurðr kvað:
</p>
<p>
"Mun horskr Gunnarr<br/>
at hvötun hennar<br/>
Gutþormr ok Högni<br/>
ganga síðan?<br/>
Munu synir Gjúka<br/>
á sifjugum mér<br/>
eggjar rjóða?<br/>
Enn segðu, Grípir."<br/>
    ridge Grípir kvað:
</p>
<p>
"Þá er Guðrúnu<br/>
grimmt um hjarta;<br/>
bræðr hennar<br/>
þér til bana ráða,<br/>
ok at engu verðr<br/>
ynði síðan<br/>
vitru vífi;<br/>
veldr því Grímhildr.
</p>
<p>
Því skal hugga þik,<br/>
hers oddviti,<br/>
sú mun gift lagið<br/>
á grams ævi:<br/>
Mun-at mætri maðr<br/>
á mold koma<br/>
und sólar sjöt,<br/>
en þú, Sigurðr, þykkir."<br/>
    ridge Sigurðr kvað:
</p>
<p>
"Skiljumk heilir,<br/>
mun-at sköpum vinna.<br/>
Nú hefir þú, Grípir, vel<br/>
gört sem ek beiddak.<br/>
Fljótt myndir þú<br/>
fríðri segja<br/>
mína ævi,<br/>
ef þú mættir þat."<br/>
<h2>Reginsmál</h2>
    ridge Sigurðr gekk til stóðs Hjálpreks ok kaus sér af hest einn, er Grani var kallaðr síðan.
    ridge Þá var kominn Reginn til Hjálpreks, sonr Hreiðmars. Hann var hverjum manni hagari ok dvergr of vöxt. Hann var vitr, grimmr ok fjölkunnigr. Reginn veitti Sigurði fóstr ok kennslu ok elskaði hann mjök. Hann sagði Sigurði frá forellri sínu ok þeim atburðum, at Óðinn ok Hænir ok Loki höfðu komit til Andvarafors. Í þeim forsi var fjölði fiska. Einn dvergr hét Andvari. Hann var löngum í forsinum í geddu líki ok fekk sér þar matar.
    ridge "Otr hét bróðir várr," kvað Reginn, "er oft fór í forsinn í otrs líki. Hann hafði tekit einn lax ok sat á árbakkanum ok át blundandi. Loki laust hann með steini til bana. Þóttust æsir mjök heppnir verit hafa ok flógu belg af otrinum. Þat sama kveld sóttu þeir gisting til Hreiðmars ok sýndu veiði sína. Þá tókum vér þá höndum ok lögðum þeim fjörlausn at fylla otrbelginn með gulli ok hylja útan með rauðu gulli. Þá sendu þeir Loka at afla gullsins. Hann kom til Ránar ok fekk net hennar ok fór þá til Andvarafors ok kastaði netinu fyrir gedduna, en hon hljóp í netit. Þá mælti Loki:
</p>
<p>
"Hvat er þat fiska,<br/>
er renn flóði í,<br/>
kann-at sér við víti varask?<br/>
Höfuð þitt<br/>
leystu helju ór,<br/>
finn mér lindar loga."<br/>
    ridge Geddan kvað:
</p>
<p>
"Andvari ek heiti,<br/>
Óinn hét minn faðir,<br/>
margan hef ek fors of farit;<br/>
aumlig norn<br/>
skóp oss í árdaga,<br/>
at ek skylda í vatni vaða."<br/>
    ridge Loki kvað:
</p>
<p>
"Segðu þat, Andvari,<br/>
ef þú eiga vill<br/>
líf í lýða sölum,<br/>
hver gjöld fáa<br/>
gumna synir,<br/>
ef þeir höggvask orðum á?"<br/>
    ridge Andvari kvað:
</p>
<p>
"Ofrgjöld fáa<br/>
gumna synir,<br/>
þeir er Vaðgelmi vaða;<br/>
ósaðra orða,<br/>
hverr er á annan lýgr,<br/>
oflengi leiða limar."<br/>
    ridge Loki sá allt gull þat, er Andvari átti. En er hann hafði framreitt gullit, þá hafði hann eftir einn hring, ok tók Loki þann af hánum. Dvergrinn gekk inn í steininn ok mælti:
</p>
<p>
"Þat skal gull,<br/>
er Gustr átti,<br/>
bræðrum tveim<br/>
at bana verða<br/>
ok öðlingum<br/>
átta at rógi;<br/>
mun míns féar<br/>
manngi njóta."<br/>
    ridge Æsir reiddu Hreiðmari féit ok tráðu upp otrbelginn ok reistu á fætr. Þá skyldu æsirnir hlaða upp gullinu ok hylja. En er þat var gört, gekk Hreiðmarr fram ok sá eitt granahár ok bað hylja. Þá dró Óðinn fram hringinn Andvaranaut ok hulði hárit. Loki kvað:
</p>
<p>
"Gull er þér nú reitt,<br/>
en þú gjöld hefir<br/>
mikil míns höfuðs;<br/>
syni þínum<br/>
verðr-a sæla sköpuð;<br/>
þat verðr ykkarr beggja bani."<br/>
    ridge Hreiðmarr sagði:
</p>
<p>
"Gjafar þú gaft,<br/>
gaft-at-tu ástgjafar,<br/>
gaft-at-tu af heilum hug;<br/>
fjörvi yðru<br/>
skylduð ér firrðir vera,<br/>
ef ek vissa ek þat fár fyrir."<br/>
    ridge Loki kvað:
</p>
<p>
"Enn er verra<br/>
- þat vita þykkjumk -<br/>
niðja stríð of neppt;<br/>
jöfra óborna<br/>
hygg ek þá enn vera<br/>
er þat er til hatrs hugat."<br/>
    ridge Hreiðmarr kvað:
</p>
<p>
"Rauðu gulli<br/>
hygg ek mik ráða munu,<br/>
svá lengi sem ek lifi;<br/>
hót þín<br/>
hræðumk ekki lyf,<br/>
of haldið heim heðan."<br/>
    ridge Fáfnir ok Reginn kröfðu Hreiðmarr niðgjalda eftir Otr bróður sinn. Hann kvað nei við. En Fáfnir lagði sverði Hreiðmar, föður sinn, sofanda. Hreiðmarr kallaði á dætr sínar:
</p>
<p>
"Lyngheiðr ok Lofnheiðr,<br/>
vitið mínu lífi farit,<br/>
mart er þat, er þörf þéar."<br/>
    ridge Lyngheiðr sagði:
"Fá mun systir,<br/>
þótt föður missi,<br/>
hefna hlýra harms."<br/>
    ridge Hreiðmarr kvað:
</p>
<p>
"Al þú þó dóttur,<br/>
dís ulfhuguð,<br/>
ef þú getr-at son<br/>
við siklingi;<br/>
fá mey mann<br/>
í meginþarfar;<br/>
þá mun þeirar sonr<br/>
þíns harms reka."<br/>
    ridge Þá dó Hreiðmarr, en Fáfnir tók gullit allt. Þá beiddist Reginn at hafa föðurarf sinn, en Fáfnir galt þar nei við. Þá leitaði Reginn ráða við Lyngheiði, systur sína, hvernig hann skyldi heimta föðurarf sinn. Hon kvað:
</p>
<p>
"Bróður kveðja<br/>
skaltu blíðliga<br/>
arfs ok æðra hugar;<br/>
er-a þat hæft,<br/>
at þú hjörvi skylir<br/>
kveðju Fáfni féar."<br/>
    ridge Þessa hluti sagði Reginn Sigurði. Einn dag, er hann kom til húsa Regins, var hánum vel fagnat. Reginn kvað:
</p>
<p>
"Kominn er hingat<br/>
konr Sigmundar,<br/>
seggr inn snarráði,<br/>
til sala várra,<br/>
móð hefir meira<br/>
en maðr gamall,<br/>
ok er mér fangs ván<br/>
at frekum ulfi.
</p>
<p>
Ek mun fæða<br/>
folkdjarfan gram;<br/>
nú er Yngva konr<br/>
með oss kominn;<br/>
sjá mun ræsir<br/>
ríkstr und sólu;<br/>
þrymr um öll lönd<br/>
örlögsímu."<br/>
    ridge Sigurðr var þá jafnan með Regin, ok sagði hann Sigurði, at Fáfnir lá á Gnitaheiði ok var í orms líki. Hann átti ægishjalm, er öll kvikendi hræddust við. Reginn gerði Sigurði sverð, er Gramr hét. Þat var svá hvasst, at hann brá því ofan í Rín ok lét reka ullarlagð fyrir straumi ok tók í sundr lagðinn sem vatnit. Því sverði klauf Sigurðr í sundr steðja Regins. Eftir þat eggjaði Reginn Sigurð at vega Fáfni. Hann sagði:
</p>
<p>
"Hátt munu hlæja<br/>
Hundings synir,<br/>
þeir er Eylima<br/>
aldrs synjuðu,<br/>
ef meir tyggja<br/>
munar at sækja<br/>
hringa rauða<br/>
en hefnd föður."<br/>
    ridge Hjálprekr konungr fekk Sigurði skipalið til föðurhefnda. Þeir fengu storm mikinn ok beittu fyrir bergsnös nökkura. Maðr einn stóð á berginu ok kvað:
</p>
<p>
"Hverir ríða þar<br/>
Ræfils hestum<br/>
hávar unnir,<br/>
haf glymjanda?<br/>
Seglvigg eru<br/>
sveita stokkin,<br/>
mun-at vágmarar<br/>
vind of standask."<br/>
    ridge Reginn svaraði:
</p>
<p>
"Hér ro vér Sigurðr<br/>
á sætréum;<br/>
er oss byrr gefinn<br/>
við bana sjalfan;<br/>
fellr brattr breki<br/>
bröndum hæri,<br/>
hlunnvigg hrapa.<br/>
Hverr spyrr at því?"<br/>
    ridge Maðr kvað:
</p>
<p>
"Hnikar hétu mik,<br/>
þá er hugin gladdak<br/>
Völsungr ungi,<br/>
ok vegit hafðak;<br/>
nú máttu kalla<br/>
karl af bergi<br/>
Fengi eða Fjölni;<br/>
far vil ek þiggja."<br/>
    ridge Þeir viku at landi, ok gekk karl á skip, ok lægði þá veðrit. Sigurðr kvað:
</p>
<p>
"Segðu mér þat, Hnikarr,<br/>
alls þá hvárttveggja veizt<br/>
goða heill ok guma:<br/>
hver bözt eru,<br/>
ef berjask skal,<br/>
heill at sverða svipun."<br/>
    ridge Hnikarr kvað:
</p>
<p>
"Mörg eru góð,<br/>
ef gumar vissi,<br/>
heill at sverða svipun;<br/>
dyggva fylgju<br/>
hygg ek ins dökkva vera<br/>
hrottameiði hrafns.
</p>
<p>
Þat er annat,<br/>
ef þú ert út of kominn<br/>
ok ert á braut búinn,<br/>
tvá þú lítr<br/>
á tái standa<br/>
hróðrfúsa hali.
</p>
<p>
Þat er it þriðja,<br/>
ef þú þjóta heyrir<br/>
ulf und asklimum;<br/>
heilla auðit<br/>
verðr þér af hjalmstöfum,<br/>
ef þú sér þá fyrri fara.
</p>
<p>
Engr skal gumna<br/>
í gögn vega<br/>
síð skínandi<br/>
systur Mána;<br/>
þeir sigr hafa,<br/>
er séa kunnu,<br/>
hjörleiks hvatir,<br/>
eða hamalt fylkja.
</p>
<p>
Þat er fár mikit,<br/>
ef þú fæti drepr,<br/>
þars þú at vígi veðr;<br/>
tálar dísir<br/>
standa þér á tvær hliðar<br/>
ok vilja þik sáran sjá.
</p>
<p>
Kembður ok þveginn<br/>
skal kænna hverr<br/>
ok at morgni mettr,<br/>
því at ósýnt er,<br/>
hvar at aftni kemr;<br/>
illt er fyr heill at hrapa."<br/>
    ridge Sigurðr átti orrostu mikla við Lyngva Hundingsson ok bræðr hans. Þar fell Lyngvi ok þeir þrír bræðr. Eftir orrostu kvað Reginn:
</p>
<p>
"Nú er blóðugr örn<br/>
bitrum hjörvi<br/>
bana Sigmundar<br/>
á baki ristinn;<br/>
engr var fremri,<br/>
sá er fold ryði,<br/>
hilmis arfi,<br/>
ok hugin gladdi."<br/>
    ridge Heim fór Sigurðr til Hjálpreks. Þá eggjaði Reginn Sigurð til at vega Fáfni.
<h2>Fáfnismál</h2>
    ridge Sigurðr ok Reginn fóru upp á Gnitaheiði ok hittu þar slóð Fáfnis, þá er hann skreið til vatns. Þar gerði Sigurðr gröf mikla á veginum, ok gekk Sigurðr þar í. En er Fáfnir skreið af gullinu, blés hann eitri, ok hraut þat fyrir ofan höfuð Sigurði. En er Fáfnir skreið yfir gröfina, þá lagði Sigurðr hann með sverði til hjarta. Fáfnir hristi sik ok barði höfði ok sporði. Sigurðr hljóp ór gröfinni, ok sá þá hvárr annan. Fáfnir kvað:
</p>
<p>
"Sveinn ok sveinn,<br/>
hverjum ertu svein of borinn?<br/>
Hverra ertu manna mögr,<br/>
er þú á Fáfni rautt<br/>
þinn inn frána mæki?<br/>
Stöndumk til hjarta hjörr."<br/>
    ridge Sigurðr dulði nafn síns, fyrir því at þat var trúa þeira í forneskju, at orð feigs manns mætti mikit, ef hann bölvaði óvin sínum með nafni. Hann kvað:
</p>
<p>
"Göfugt dýr ek heiti,<br/>
en ek gengit hefk<br/>
inn móðurlausi mögr,<br/>
föður ek ákk-a<br/>
sem fira synir;<br/>
æ geng ek einn saman."<br/>
    ridge Fáfnir kvað:
</p>
<p>
"Veiztu, ef föður né átt-at<br/>
sem fira synir,<br/>
af hverju vastu undri alinn?"<br/>
    ridge Sigurðr kvað:
</p>
<p>
"Ætterni mitt<br/>
kveð ek þér ókunnigt vera<br/>
ok mik sjalfan it sama;<br/>
Sigurðr ek heiti,<br/>
Sigmundr hét minn faðir,<br/>
er hefk þik vápnum vegit."<br/>
    ridge Fáfnir kvað:
</p>
<p>
"Hverr þik hvatti?<br/>
Hví hvetjask lézt<br/>
mínu fjörvi at fara?<br/>
Inn fráneygi sveinn,<br/>
þú áttir föður bitran;<br/>
óbornum skjór á skeið."<br/>
    ridge Sigurðr kvað:
</p>
<p>
"Hugr mik hvatti,<br/>
hendr mér fulltýðu<br/>
ok minn inn hvassi hjörr;<br/>
fár er hvatr,<br/>
er hröðask tekr,<br/>
ef í barnæsku er blauðr."<br/>
    ridge Fáfnir kvað:
</p>
<p>
"Veit ek, ef þú vaxa næðir<br/>
fyr þinna vina brjósti,<br/>
sæi maðr þik vreiðan vega;<br/>
nú ertu haftr<br/>
ok hernuminn;<br/>
æ kveða bandingja bifask."<br/>
    ridge Sigurðr kvað:
</p>
<p>
"Því bregðr þú mér, Fáfnir,<br/>
at til fjarri séak<br/>
mínum feðrmunum;<br/>
eigi em ek haftr,<br/>
þótt ek væra hernumi;<br/>
þú fannt, at ek laus lifi."<br/>
    ridge Fáfnir kvað:
</p>
<p>
"Heiftyrði ein<br/>
telr þú þér í hvívetna,<br/>
en ek þér satt eitt segik:<br/>
It gjalla gull<br/>
ok it glóðrauða fé,<br/>
þér verða þeir baugar at bana."<br/>
    ridge Sigurðr kvað:
</p>
<p>
"Féi ráða<br/>
vill fyrða hverr<br/>
æ til ins eina dags;<br/>
því at einu sinni<br/>
skal alda hverr<br/>
fara til heljar heðan."<br/>
    ridge Fáfnir kvað:
</p>
<p>
"Norna dóm<br/>
þú munt fyr nesjum hafa<br/>
ok ósvinns apa;<br/>
í vatni þú drukknar,<br/>
ef í vindi rær;<br/>
allt er feigs forað."<br/>
    ridge Sigurðr kvað:
</p>
<p>
"Segðu mér, Fáfnir,<br/>
alls þik fróðan kveða<br/>
ok vel margt vita,<br/>
hverjar ro þær nornir,<br/>
er nauðgönglar ro<br/>
ok kjósa mæðr frá mögum."<br/>
    ridge Fáfnir kvað:
</p>
<p>
"Sundrbornar mjök<br/>
segi ek nornir vera,<br/>
eigu-t þær ætt saman;<br/>
sumar eru áskunngar,<br/>
sumar alfkunngar,<br/>
sumar dætr Dvalins."<br/>
    ridge Sigurðr kvað:
</p>
<p>
"Segðu mér þat, Fáfnir,<br/>
alls þik fróðan kveða<br/>
ok vel margt vita,<br/>
hvé sá holmr heitir,<br/>
er blanda hjörlegi<br/>
Surtr ok æsir saman."<br/>
    ridge Fáfnir kvað:
</p>
<p>
"Óskópnir hann heitir,<br/>
en þar öll skulu<br/>
geirum leika goð;<br/>
Bilröst brotnar,<br/>
er þeir á brú fara,<br/>
ok svima í móðu marir."
</p>
<p>
Ægishjalm<br/>
bar ek of alda sonum,<br/>
meðan ek of menjum lák;<br/>
einn rammari<br/>
hugðumk öllum vera,<br/>
fannk-a ek svá marga mögu."<br/>
    ridge Sigurðr kvað:
</p>
<p>
"Ægishjalmr<br/>
bergr einungi,<br/>
hvar skulu vreiðir vega;<br/>
þá þat finnr,<br/>
er með fleirum kemr,<br/>
at engi er einna hvatastr."<br/>
    ridge Fáfnir kvað:
</p>
<p>
"Eitri ek fnæsta,<br/>
er ek á arfi lá<br/>
miklum míns föður."<br/>
-- -- -- --<br/>
    ridge Sigurðr kvað:
</p>
<p>
"Inn fráni ormr,<br/>
þú gerðir fræs mikla<br/>
ok galzt harðan hug;<br/>
heift at meiri<br/>
verðr hölða sonum,<br/>
at þann hjalm hafi."<br/>
    ridge Fáfnir kvað:
</p>
<p>
"Ræð ek þér nú, Sigurðr,<br/>
en þú ráð nemir,<br/>
ok ríð heim heðan;<br/>
it gjalla gull<br/>
ok it glóðrauða fé,<br/>
þér verða þeir baugar at bana."<br/>
    ridge Sigurðr kvað:
</p>
<p>
"Ráð er þér ráðit,<br/>
en ek ríða mun<br/>
til þess gulls, er í lyngvi liggr,<br/>
en þú, Fáfnir,<br/>
ligg í fjörbrotum,<br/>
þar er þik hel hafi."<br/>
    ridge Fáfnir kvað:
</p>
<p>
"Reginn mik réð,<br/>
hann þik ráða mun,<br/>
hann mun okkr verða báðum at bana;<br/>
fjör sitt láta,<br/>
hygg ek, at Fáfnir myni;<br/>
þitt varð nú meira megin."<br/>
    ridge Reginn var á brott horfinn, meðan Sigurðr vá Fáfni, ok kom þá aftr, er Sigurðr strauk blóð af sverðinu. Reginn kvað:
</p>
<p>
"Heill þú nú, Sigurðr,<br/>
nú hefir þú sigr vegit<br/>
ok Fáfni of farit;<br/>
manna þeira,<br/>
er mold troða,<br/>
þik kveð ek óblauðastan alinn."<br/>
    ridge Sigurðr kvað:
</p>
<p>
"Þat er óvíst at vita,<br/>
þá er komum allir saman,<br/>
sigtíva synir,<br/>
hverr óblauðastr er alinn;<br/>
margr er sá hvatr,<br/>
er hjör né rýðr<br/>
annars brjóstum í."<br/>
    ridge Reginn kvað:
</p>
<p>
"Glaðr ertu nú, Sigurðr,<br/>
ok gagni feginn,<br/>
er þú þerrir Gram á grasi;<br/>
bróður minn<br/>
hefr þú benjaðan,<br/>
ok vald ek þó sjalfr sumu."<br/>
    ridge Sigurðr kvað:
</p>
<p>
"Þú því rétt,<br/>
er ek ríða skyldak<br/>
hélug fjöll hinig;<br/>
féi ok fjörvi<br/>
réði sá inn fráni ormr,<br/>
nema þú frýðir mér hvats hugar."<br/>
    ridge Þá gekk Reginn at Fáfni ok skar hjarta ór hánum með sverði, er Riðill heitir, ok þá drakk hann blóð ór undinni eftir. Reginn kvað:
</p>
<p>
"Sittu nú, Sigurðr,<br/>
en ek mun sofa ganga,<br/>
ok halt Fáfnis hjarta við funa;<br/>
eisköld ek vil<br/>
etin láta<br/>
eftir þenna dreyra drykk."<br/>
    ridge Sigurðr kvað:
</p>
<p>
"Fjarri þú gekkt,<br/>
meðan ek á Fáfni rauðk<br/>
minn inn hvassa hjör;<br/>
afli mínu<br/>
atta ek við orms megin,<br/>
meðan þú í lyngvi látt."<br/>
    ridge Reginn kvað:
</p>
<p>
"Lengi liggja<br/>
létir þú lyngvi í<br/>
þann inn aldna jötun,<br/>
ef þú sverðs né nytir,<br/>
þess er ek sjalfr gerða,<br/>
ok þíns ins hvassa hjörs."<br/>
    ridge Sigurðr kvað:
</p>
<p>
"Hugr er betri<br/>
en sé hjörs megin,<br/>
hvars vreiðir skulu vega,<br/>
því at hvatan mann<br/>
ek sé harðliga vega<br/>
með slævu sverði sigr."
</p>
<p>
"Hvötum er betra<br/>
en sé óhvötum<br/>
í hildileik hafask;<br/>
glöðum er betra<br/>
en sé glúpnanda,<br/>
hvat sem at hendi kemr."<br/>
    ridge Sigurðr tók Fáfnis hjarta ok steikði á teini. Er hann hugði, at fullsteikt væri ok freyddi sveitinn ór hjartanu, þá tók hann á fingri sínum ok skynjaði, hvárt fullsteikt væri. Hann brann ok brá fingrinum í munn sér. En er hjartablóð Fáfnis kom á tungu hánum, ok skilði hann fugls rödd. Hann heyrði, at igður klökuðu á hrísinu. Igðan kvað:
</p>
<p>
"Þar sitr Sigurðr<br/>
sveita stokkinn,<br/>
Fáfnis hjarta<br/>
við funa steikir;<br/>
spakr þætti mér<br/>
spillir bauga,<br/>
ef hann fjörsega<br/>
fránan æti."<br/>
    ridge Önnur kvað:
</p>
<p>
"Þar liggr Reginn,<br/>
ræðr um við sik,<br/>
vill tæla mög,<br/>
þann er trúir hánum,<br/>
berr af reiði<br/>
röng orð saman,<br/>
vill bölvasmiðr<br/>
bróður hefna."<br/>
    ridge In þriðja kvað:
</p>
<p>
"Höfði skemmra<br/>
láti hann inn hára þul<br/>
fara til heljar heðan;<br/>
öllu gulli<br/>
þá kná hann einn ráða,<br/>
fjölð því er und Fáfni lá."<br/>
    ridge In fjórða kvað:
</p>
<p>
Horskr þætti mér,<br/>
ef hafa kynni<br/>
ástráð mikit<br/>
yðvar systra,<br/>
hygði hann of sik<br/>
ok hugin gleddi;<br/>
þar er mér ulfs ván,<br/>
er ek eyru sék."<br/>
    ridge In fimmta kvað:
</p>
<p>
"Er-at svá horskr<br/>
hildimeiðr<br/>
sem ek hers jaðar<br/>
hyggja myndak,<br/>
ef hann bróður lætr<br/>
á brot komask,<br/>
en hann öðrum hefir<br/>
aldrs of synjat."<br/>
    ridge In sétta kvað:
</p>
<p>
"Mjök er ósviðr,<br/>
ef hann enn sparir<br/>
fjánda inn folkskáa,<br/>
þar er Reginn liggr,<br/>
er hann ráðinn hefr,<br/>
kann-at hann við slíku at séa."<br/>
    ridge In sjaunda kvað:
</p>
<p>
"Höfði skemmra láti hann<br/>
þann inn hrímkalda jötun<br/>
ok af baugum búa;<br/>
þá mun hann fjár þess,<br/>
er Fáfnir réð,<br/>
einvaldi vera."<br/>
    ridge Sigurðr kvað:
</p>
<p>
"Verða-t svá rík sköp,<br/>
at Reginn skyli<br/>
mitt banorð bera;<br/>
því at þeir báðir bræðr<br/>
skulu bráðliga<br/>
fara til heljar heðan."<br/>
    ridge Sigurðr hjó höfuð af Regin, ok þá át han Fáfnis hjarta ok drakk blóð þeira beggja, Regins ok Fáfnis. Þá heyrði Sigurðr, hvar igður mæltu:
</p>
<p>
"Bitt þú, Sigurðr,<br/>
bauga rauða;<br/>
er-a konungligt<br/>
kvíða mörgu.<br/>
Mey veit ek eina<br/>
miklu fegrsta,<br/>
gulli gædda,<br/>
ef þú geta mættir."
</p>
<p>
"Liggja til Gjúka<br/>
grænar brautir,<br/>
fram vísa sköp<br/>
folklíðöndum;<br/>
þar hefir dýrr konungr<br/>
dóttur alna;<br/>
þá muntu, Sigurðr,<br/>
mundi kaupa."
</p>
<p>
"Salr er á háu<br/>
Hindarfjalli,<br/>
allr er hann útan<br/>
eldi sveipinn,<br/>
þann hafa horskir<br/>
halir of görvan<br/>
ór ódökkum<br/>
Ógnar ljóma."
</p>
<p>
"Veit ek á fjalli<br/>
folkvitr sofa<br/>
ok leikr yfir<br/>
lindar váði;<br/>
Yggr stakk þorni,<br/>
aðra felldi<br/>
hör-Gefn hali<br/>
en hafa vildi."
</p>
<p>
"Knáttu, mögr, séa<br/>
mey und hjalmi,<br/>
þá er frá vígi<br/>
Vingskorni reið;<br/>
má-at Sigrdrífar<br/>
svefni bregða<br/>
skjöldunga niðr<br/>
fyr sköpum norna."<br/>
    ridge Sigurðr reið eftir slóð Fáfnis til bælis hans ok fann þat opit ok hurðir af járni ok gætti. Af járni váru ok allir timbrstokkar í húsinu, en grafit í jörð niðr. Þar fann Sigurðr stórmikit gull ok fylldi þar tvær kistur. Þar tók hann ægishjálm ok gullbrynju ok sverðit Hrotta ok marga dýrgripi ok klyfjaði þar með Grana, en hestrinn vildi eigi fram ganga, fyrr en Sigurðr steig á bak hánum.
<h2>Sigrdrífumál</h2>
    ridge Sigurðr reið upp á Hindarfjall ok stefndi suðr til Frakklands. Á fjallinu sá hann ljós mikit, svá sem eldr brynni, ok ljómaði af til himins. En er hann kom at, þá stóð þar skjaldborg ok upp ór merki. Sigurðr gekk í skjaldborgina ok sá , at þar lá maðr ok svaf með öllum hervápnum. Hann tók fyrst hjálminn af höfði hánum. Þá sá hann, at þat var kona. Brynjan var föst sem hon væri holdgróin. Þá reist hann með Gram frá höfuðsmátt brynjuna í gögnum niðr ok svá út í gögnum báðar ermar. Þá tók hann brynju af henni, en hon vaknaði, ok settist hon upp ok sá Sigurð ok mælti:
</p>
<p>
"Hvat beit brynju?<br/>
Hví brá ek svefni?<br/>
Hverr felldi af mér<br/>
fölvar nauðir?"<br/>
    ridge Hann svaraði:
"Sigmundar burr,<br/>
- sleit fyr skömmu<br/>
hrafn hrælundir, -<br/>
hjörr Sigurðar!"<br/>
    ridge Hon kvað:
</p>
<p>
"Lengi ek svaf,<br/>
lengi ek sofnuð var,<br/>
löng eru lýða læ;<br/>
Óðinn því veldr,<br/>
er ek eigi máttak<br/>
bregða blundstöfum."<br/>
    ridge Sigurðr settist niðr ok spyrr hana nafns. Hon tók þá horn fullt mjaðar ok gaf honum minnisveig:
</p>
<p>
"Heill dagr!<br/>
Heilir dags synir!<br/>
Heil nótt ok nift!<br/>
Óreiðum augum<br/>
lítið okkr þinig<br/>
ok gefið sitjöndum sigr!
</p>
<p>
Heilir æsir!<br/>
Heilar ásynjur!<br/>
Heil sjá in fjölnýta fold!<br/>
Mál ok mannvit<br/>
gefið okkr mærum tveim<br/>
ok læknishendr, meðan lifum."<br/>
    ridge Hon nefndist Sigrdrífa ok var valkyrja. Hon sagði, at tveir konungar börðust. Hét annarr Hjálmgunnarr. Hann var þá gamall ok inn mesti hermaðr, ok hafði Óðinn hánum sigri heitit en
"annarr hét Agnarr,<br/>
Auðu bróðir,<br/>
er vætr engi<br/>
vildi þiggja."<br/>
    ridge Sigrdrífa felldi Hjálmgunnarr í orrustunni, en Óðinn stakk hana svefnþorni í hefnd þess ok kvað hana aldri skyldu síðan sigr vega í orrustu ok kvað hana giftast skyldu - "en ek sagðak hánum, at ek strengðak heit þar í mót at giftast engum þeim manni, er hræðast kynni." Hann segir ok biðr hana kenna sér speki, ef hon vissi tíðindi ór öllum heimum. Sigrdrífa kvað:
</p>
<p>
"Bjór færi ek þér,<br/>
brynþings apaldr,<br/>
magni blandinn<br/>
ok megintíri;<br/>
fullr er hann ljóða<br/>
ok líknstafa,<br/>
góðra galdra<br/>
ok gamanrúna.
</p>
<p>
Sigrúnar skaltu kunna,<br/>
ef þú vilt sigr hafa,<br/>
ok rísta á hjalti hjörs,<br/>
sumar á véttrimum,<br/>
sumar á valböstum,<br/>
ok nefna tysvar Tý.
</p>
<p>
Ölrúnar skaltu kunna,<br/>
ef þú vill annars kvæn<br/>
véli-t þik í tryggð, ef þú trúir;<br/>
á horni skal þær rísta<br/>
ok á handar baki<br/>
ok merkja á nagli Nauð.
</p>
<p>
Full skal signa<br/>
ok við fári sjá<br/>
ok verpa lauki í lög;<br/>
þá ek þat veit,<br/>
at þér verðr aldri<br/>
meinblandinn mjöðr.
</p>
<p>
Bjargrúnar skaltu kunna,<br/>
ef þú bjarga vilt<br/>
ok leysa kind frá konum;<br/>
á lófum þær skal rísta<br/>
ok of liðu spenna<br/>
ok biðja þá dísir duga.
</p>
<p>
Brimrúnar skaltu rísta,<br/>
ef þú vilt borgit hafa<br/>
á sundi seglmörum;<br/>
á stafni skal rísta<br/>
ok á stjórnarblaði<br/>
ok leggja eld í ár,<br/>
er-a svá brattr breki<br/>
né svá bláar unnir,<br/>
þó kemstu heill af hafi.
</p>
<p>
Limrúnar skaltu kunna,<br/>
af þú vilt læknir vera,<br/>
ok kunna sár at sjá;<br/>
á berki skal þær rísta<br/>
ok á baðmi viðar,<br/>
þeim er lúta austr limar.
</p>
<p>
Málrúnar skaltu kunna,<br/>
ef þú vilt, at manngi þér<br/>
heiftum gjaldi harm:<br/>
þær of vindr,<br/>
þær of vefr,<br/>
þær of setr allar saman<br/>
á því þingi,<br/>
er þjóðir skulu<br/>
í fulla dóma fara.
</p>
<p>
Hugrúnar skaltu kunna,<br/>
ef þú vilt hverjum vera<br/>
geðsvinnari guma;<br/>
þær of réð,<br/>
þær of reist,<br/>
þær of hugði Hroftr<br/>
af þeim legi,<br/>
er lekit hafði<br/>
ór hausi Heiðdraupnis<br/>
ok ór horni Hoddrofnis.
</p>
<p>
Á bjargi stóð<br/>
með Brimis eggjar,<br/>
hafði sér á höfði hjalm;<br/>
þá mælti Mímis höfuð<br/>
fróðligt it fyrsta orð<br/>
ok sagði sanna stafi.
</p>
<p>
Á skildi kvað ristnar,<br/>
þeim er stendr fyr skínandi goði,<br/>
á eyra Árvakrs<br/>
ok á Alsvinns hófi,<br/>
á því hvéli, er snýsk<br/>
undir reið Hrungnis,<br/>
á Sleipnis tönnum<br/>
ok á sleða fjötrum.
</p>
<p>
Á bjarnar hrammi<br/>
ok á Braga tungu,<br/>
á ulfs klóum<br/>
ok á arnar nefi,<br/>
á blóðgum vængjum<br/>
ok á brúar sporði,<br/>
á lausnar lófa<br/>
ok á líknar spori.
</p>
<p>
Á gleri ok á gulli<br/>
ok á gumna heillum,<br/>
í víni ok í virtri<br/>
ok vilisessi,<br/>
á Gugnis oddi<br/>
ok á Grana brjósti,<br/>
á nornar nagli<br/>
ok á nefi uglu.
</p>
<p>
Allar váru af skafnar,<br/>
þær er váru á ristnar,<br/>
ok hverfðar við inn helga mjöð<br/>
ok sendar á víða vega;<br/>
þær ro með ásum,<br/>
þær ro með alfum,<br/>
sumar með vísum vönum<br/>
sumar hafa mennskir menn.
</p>
<p>
Þat eru bókrúnar,<br/>
þat eru bjargrúnar<br/>
ok allar ölrúnar<br/>
ok mætar meginrúnar,<br/>
hveim er þær kná óvilltar<br/>
ok óspilltar<br/>
sér at heillum hafa;<br/>
njóttu, ef þú namst,<br/>
unz rjúfask regin.
</p>
<p>
Nú skaltu kjósa,<br/>
alls þér er kostr of boðinn,<br/>
hvassa vápna hlynr;<br/>
sögn eða þögn<br/>
hafðu þér sjalfr í hug;<br/>
öll eru mein of metin."<br/>
    ridge Sigurðr kvað:
</p>
<p>
"Munk-a ek flæja,<br/>
þótt mik feigan vitir,<br/>
emk-a ek með bleyði borinn;<br/>
ástráð þín<br/>
ek vil öll hafa;<br/>
svá lengi sem ek lifi."<br/>
    ridge Sigrdrífa kvað:
</p>
<p>
"Þat ræð ek þér it fyrsta,<br/>
at þú við frændr þína<br/>
vammalaust verir;<br/>
síðr þú hefnir,<br/>
þótt þeir sakar geri;<br/>
þat kveða dauðum duga.
</p>
<p>
Þat ræð ek þér annat,<br/>
at þú eið né sverir,<br/>
nema þann er saðr sé;<br/>
grimmar limar<br/>
ganga at tryggðrofi;<br/>
armr er vára vargr.
</p>
<p>
Þat ræð ek þér þriðja,<br/>
at þú þingi á<br/>
deili-t við heimska hali,<br/>
því að ósviðr maðr<br/>
lætur oft kveðin<br/>
verri orð en viti.
</p>
<p>
Allt er vant,<br/>
ef þú við þegir,<br/>
þá þykkir þú með bleyði borinn<br/>
eða sönnu sagðr;<br/>
hættr er heimis kviðr,<br/>
nema sér góðan geti; -<br/>
annars dags<br/>
láttu hans öndu farit,<br/>
ok launa svá lýðum lygi.
</p>
<p>
Þat ræð ek þér it fjórða,<br/>
ef býr fordæða<br/>
vammafull á vegi,<br/>
ganga er betra<br/>
en giska sé,<br/>
þótt þik nótt of nemi.
</p>
<p>
Fornjósnar augu<br/>
þurfu fira synir,<br/>
hvars skulu vreiðir vega;<br/>
oft bölvísar konur<br/>
sitja brautu nær,<br/>
þær er deyfa sverð ok sefa.
</p>
<p>
Þat ræð ek þér it fimmta,<br/>
þóttú fagrar séir<br/>
brúðir bekkjum á,<br/>
sifja silfr<br/>
lát-a-ðu þínum svefni ráða;<br/>
teygj-at-tu þér at kossi konur.
</p>
<p>
Þat ræð ek þér it sétta,<br/>
þótt með seggjum fari<br/>
ölðrmál til öfug,<br/>
drukkin deila<br/>
skal-at-tu við dolgviðu;<br/>
margan stelr vín viti.
</p>
<p>
Söngr ok öl<br/>
hefr seggjum verit<br/>
mörgum at móðtrega,<br/>
sumum at bana,<br/>
sumum at bölstöfum;<br/>
fjölð er, þat er fira tregr.
</p>
<p>
Þat ræð ek þér it sjaunda,<br/>
ef þú sakar deilir<br/>
við hugfulla hali,<br/>
berjask er betra<br/>
en brenna sé<br/>
inni auðstöfum.
</p>
<p>
Þat ræð ek þér it átta,<br/>
at þú skalt við illu sjá<br/>
ok firrask flærðarstafi;<br/>
mey þú teygj-at<br/>
né manns konu<br/>
né eggja ofgamans.
</p>
<p>
Þat ræð ek þér it níunda,<br/>
at þú náum bjargir,<br/>
hvars þú á foldu finnr,<br/>
hvárts eru sóttdauðir<br/>
eða eru sædauðir<br/>
eða eru vápndauðir verar.
</p>
<p>
Laug skal gera,<br/>
þeim er liðnir eru,<br/>
þváa hendr ok höfuð,<br/>
kemba ok þerra,<br/>
áðr í kistu fari,<br/>
ok biðja sælan sofa.
</p>
<p>
Þat ræð ek þér it tíunda,<br/>
at þú trúir aldregi<br/>
várum vargdropa,<br/>
hvárstu ert bróður bani<br/>
eða hafir þú felldan föður;<br/>
ulfr er í ungum syni,<br/>
þó sé hann gulli gladdr.
</p>
<p>
Sakar ok heiftir<br/>
hyggja-t svefngar vera<br/>
né harm in heldr;<br/>
vits ok vápna<br/>
vant er jöfri at fá<br/>
þeim er skal fremstr með firum.
</p>
<p>
Þat ræð ek þér it ellifta,<br/>
at þú við illu séir<br/>
hvern veg at vini;<br/>
langt líf þykkjumk-a-k<br/>
lofðungs vita;<br/>
römm eru róg of risin."<br/>
<h2>Sigurðarkviða in meiri</h2>
</p>
<p>
Eldr nam at æsask<br/>
en jörð at skjalfa<br/>
ok hár logi<br/>
við himni gnæfa;<br/>
fár treystisk þar<br/>
fylkis rekka<br/>
eld at ríða<br/>
né yfir stíga.
</p>
<p>
Sigurðr Grana<br/>
sverði keyrði;<br/>
eldr sloknaði<br/>
fyrir öðlingi,<br/>
logi allr lægðisk<br/>
fyrir lofgjörnum,<br/>
bliku reiði<br/>
er Reginn átti<br/>
-- -- --<br/>
    ridge Brynhildr kvað:
</p>
<p>
"Sigurðr vá at ormi,<br/>
en þat síðan mun<br/>
engum fyrnask,<br/>
meðan öld lifir;<br/>
en hlýri þinn<br/>
hvárki þorði<br/>
eld at ríða<br/>
né yfir stíga."<br/>
-- -- --
</p>
<p>
Út gekk Sigurðr<br/>
andspjalli frá,<br/>
hollvinr lofða,<br/>
ok hnipnaði,<br/>
svá at ganga nam<br/>
gunnarfúsum<br/>
sundr of síður<br/>
serkr járnofinn.<br/>
-- -- --<br/>
    ridge Högni kvað:
</p>
<p>
"[hvat hefir Sigurðr<br/>
til] saka unnit,<br/>
er þú fræknan vill<br/>
fjörvi næma?"<br/>
    ridge Gunnar kvað:
</p>
<p>
"Mér hefir Sigurðr<br/>
selda eiða,<br/>
eiða selda,<br/>
alla logna;<br/>
þá vélti hann mik,<br/>
er hann vera skyldi<br/>
allra eiða<br/>
einn fulltrúi."<br/>
    ridge Högni kvað:
</p>
<p>
"Þik hefir Brynhildr<br/>
böl at gerva<br/>
heiftar hvattan<br/>
harm at vinna;<br/>
fyrman hon Guðrúnu<br/>
góðra ráða,<br/>
en síðan þér<br/>
sín at njóta."
</p>
<p>
Sumir ulf sviðu,<br/>
sumir orm sniðu,<br/>
sumir Gotþormi<br/>
af gera deildu;<br/>
áðr þeir mætti<br/>
meins of lystir<br/>
á horskum hal<br/>
hendr of leggja.
</p>
<p>
Soltinn varð Sigurðr<br/>
sunnan Rínar;<br/>
hrafn af meiði<br/>
hátt kallaði:<br/>
"Ykkr mun Atli<br/>
eggjar rjóða,<br/>
munu vígskáum<br/>
of viða eiðar."
</p>
<p>
Úti stóð Guðrún<br/>
Gjúka dóttir,<br/>
ok hon þat orða<br/>
alls fyrst of kvað:<br/>
"Hvar er nú Sigurðr,<br/>
seggja dróttinn,<br/>
er frændr mínir<br/>
fyrri ríða?"
</p>
<p>
Einn því Högni<br/>
andsvör veitti:<br/>
"Sundr höfum Sigurð<br/>
sverði höggvinn;<br/>
gnapir æ grár jór<br/>
yfir gram dauðum."
</p>
<p>
Þá kvað þat Brynhildr<br/>
Buðla dóttir:<br/>
"Vel skuluð njóta<br/>
vápna ok landa;<br/>
einn mundi Sigurðr<br/>
öllu ráða,<br/>
ef hann lengr litlu<br/>
lífi heldi.
</p>
<p>
Væri-a þat sæmt,<br/>
at hann svá réði<br/>
Gjúka arfi<br/>
ok Gota mengi,<br/>
er hann fimm sonu<br/>
at folkræði,<br/>
gunnarfúsa,<br/>
getna hafði."
</p>
<p>
Hló þá Brynhildr<br/>
- bær allr dunði -<br/>
einu sinni<br/>
af öllum hug:<br/>
"Lengi skuluð njóta<br/>
landa ok þegna,<br/>
er þér fræknan gram<br/>
falla létuð."
</p>
<p>
Þá kvað þat Guðrún<br/>
Gjúka dóttir:<br/>
"Mjök mælir þú<br/>
miklar firnar;<br/>
gramir hafi Gunnar,<br/>
götvað Sigurðar;<br/>
heiftgjarns hugar<br/>
hefnt skal verða."
</p>
<p>
Fram var kvelda,<br/>
fjölð var drukkit,<br/>
þá var hvívetna<br/>
vilmál talið,<br/>
sofnuðu allir,<br/>
er i sæing kómu,<br/>
einn vakði Gunnarr<br/>
öllum lengr.
</p>
<p>
Fót nam-at hræra,<br/>
fjölð nam-at spjalla,<br/>
hitt herglötuðr<br/>
hyggja téði,<br/>
hvat þeir í bölvi<br/>
báðir sögðu<br/>
hrafn ey ok örn,<br/>
er þeir heim riðu.
</p>
<p>
Vaknaði Brynhildr<br/>
Buðla dóttir,<br/>
dís skjöldunga,<br/>
fyr dag litlu:<br/>
"Hvetið mik eða letið mik<br/>
- harmr er unninn -<br/>
sorg at segja<br/>
eða svá láta."
</p>
<p>
Þögðu allir<br/>
við því orði,<br/>
fár kunni þeim<br/>
fljóða látum,<br/>
er hon grátandi<br/>
gerðisk at segja<br/>
þat er hlæjandi<br/>
hölða beiddi:
</p>
<p>
"Hugða ek mér, Gunnarr,<br/>
grimmt í svefni,<br/>
svalt allt í sal,<br/>
ætta sæing kalda;<br/>
enn þú, gramr, riðir<br/>
glaums andvani,<br/>
fjötri fatlaðr,<br/>
í fjánda lið;<br/>
svá mun öll yður<br/>
ætt Niflunga<br/>
afli gengin,<br/>
eruð eiðrofa.
</p>
<p>
Mant-at-tu, Gunnarr,<br/>
til görva þat,<br/>
er þit blóði í spor<br/>
báðir rennduð;<br/>
nú hefir þú hánum þat allt<br/>
illu launat,<br/>
er hann fremstan þik<br/>
finna vildi.
</p>
<p>
Þá reyndi þat,<br/>
er riðit hafði<br/>
móðigr á vit<br/>
mín at biðja,<br/>
hvé herglötuðr<br/>
hafði fyrri<br/>
eiðum haldit<br/>
við inn unga gram.
</p>
<p>
Benvönd of lét,<br/>
brugðinn gulli,<br/>
margdýrr konungr<br/>
á meðal okkar;<br/>
eldi váru eggjar<br/>
útan görvar,<br/>
en eitrdropum<br/>
innan fáðar."<br/>
    ridge Frá dauða Sigurðar
    ridge Hér er sagt í þessi kviðu frá dauða Sigurðar, ok víkr hér svá til sem þeir dræpi hann úti, en sumir segja svá, at þeir dræpi hann inni í rekkju sinni sofanda. En þýðverskir menn segja svá, at þeir dræpi hann úti í skógi, ok svá segir í Guðrúnarkviðu inni fornu, at Sigurðr ok Gjúkasynir hefði til þings riðit, þá er hann var drepinn. En þat segja allir einnig, at þeir sviku hann í tryggð ok vógu at hánum liggjanda ok óbúnum.
<h2>Guðrúnarkviða in fyrsta</h2>
    ridge Guðrún sat yfir Sigurði dauðum. Hon grét eigi sem aðrar konur, en hon var búinn til at springa af harmi. Til gengu bæði konur ok karlar at hugga hana, en þat var eigi auðvelt. Þat er sögn manna, at Guðrún hefði etit af Fáfnis hjarta ok hon skilði því fugls rödd. - Þetta er enn kveðit um Guðrúnu:
</p>
<p>
Ár var, þats Guðrún<br/>
gerðisk at deyja,<br/>
er hon sat sorgfull<br/>
yfir Sigurði;<br/>
gerði-t hon hjúfra<br/>
né höndum slá,<br/>
né kveina um<br/>
sem konur aðrar.
</p>
<p>
Gengu jarlar<br/>
alsnotrir fram,<br/>
þeir er harðs hugar<br/>
hana löttu;<br/>
þeygi Guðrún<br/>
gráta mátti,<br/>
svá var hon móðug,<br/>
mundi hon springa.
</p>
<p>
Sátu ítrar<br/>
jarla brúðir,<br/>
gulli búnar,<br/>
fyr Guðrúnu;<br/>
hvar sagði þeira<br/>
sinn oftrega,<br/>
þann er bitrastan<br/>
of beðit hafði.
</p>
<p>
Þá kvað Gjaflaug,<br/>
Gjúka systir:<br/>
"Mik veit ek á moldu<br/>
munarlausasta;<br/>
hefi ek fimm vera<br/>
forspell beðit,<br/>
tveggja dætra,<br/>
þriggja systra,<br/>
átta bræðra,<br/>
þó ek ein lifi."
</p>
<p>
Þeygi Guðrún<br/>
gráta mátti,<br/>
svá var hon móðug<br/>
at mög dauðan<br/>
ok harðhuguð<br/>
of hrör fylkis.
</p>
<p>
Þá kvað þat Herborg,<br/>
Húnalands dróttning:<br/>
"Hefi ek harðara<br/>
harm at segja;<br/>
mínir sjau synir<br/>
sunnan lands,<br/>
verr inn átti,<br/>
í val fellu.
</p>
<p>
Faðir ok móðir,<br/>
fjórir bræðr,<br/>
þau á vági<br/>
vindr of lék,<br/>
barði bára<br/>
við borðþili.
</p>
<p>
Sjalf skylda ek göfga,<br/>
sjalf skylda ek götva,<br/>
sjalf skylda ek höndla<br/>
hrör þeira;<br/>
þat ek allt of beið<br/>
ein misseri,<br/>
svá at mér maðr engi<br/>
munar leitaði.
</p>
<p>
Þá varð ek hafta<br/>
ok hernuma<br/>
sams misseris<br/>
síðan verða;<br/>
skylda ek skreyta<br/>
ok skúa binda<br/>
hersis kván<br/>
hverjan morgin.
</p>
<p>
Hon ægði mér<br/>
af afbrýði<br/>
ok hörðum mik<br/>
höggum keyrði;<br/>
fann ek húsguma<br/>
hvergi in betra,<br/>
en húsfreyju<br/>
hvergi verri."
</p>
<p>
Þeygi Guðrún<br/>
gráta mátti,<br/>
svá var hon móðug<br/>
at mög dauðan<br/>
ok harðhuguð<br/>
of hrör fylkis.
</p>
<p>
Þá kvað þat Gullrönd<br/>
Gjúka dóttir:<br/>
"Fá kanntu, fóstra,<br/>
þótt þú fróð séir,<br/>
ungu vífi<br/>
andspjöll bera."<br/>
Varaði hon at hylja<br/>
um hrör fylkis.
</p>
<p>
Svipti hon blæju<br/>
af Sigurði<br/>
ok vatt vengi<br/>
fyr vífs knéum:<br/>
"Líttu á ljúfan,<br/>
leggðu munn við grön,<br/>
sem þú halsaðir<br/>
heilan stilli."
</p>
<p>
Á leit Guðrún<br/>
einu sinni,<br/>
sá hon döglings skör<br/>
dreyra runna,<br/>
fránar sjónir<br/>
fylkis liðnar,<br/>
hugborg jöfurs<br/>
hjörvi skorna.
</p>
<p>
Þá hné Guðrún<br/>
höll við bolstri,<br/>
haddr losnaði,<br/>
hlýr roðnaði,<br/>
en regns dropi<br/>
rann niðr of kné.
</p>
<p>
Þá grét Guðrún<br/>
Gjúka dóttir,<br/>
svá at tár flugu<br/>
tresk í gögnum<br/>
ok gullu við<br/>
gæss í túni,<br/>
mærir fuglar,<br/>
er mær átti.
</p>
<p>
Þá kvað þat Gullrönd<br/>
Gjúka dóttir:<br/>
"Ykkrar vissa ek<br/>
ástir mestar<br/>
manna allra<br/>
fyr mold ofan;<br/>
unðir þá hvárki<br/>
úti né inni,<br/>
systir mín<br/>
nema hjá Sigurði."<br/>
    ridge Guðrún kvað:
</p>
<p>
"Svá var minn Sigurðr<br/>
hjá sonum Gjúka<br/>
sem væri geirlaukr<br/>
ór grasi vaxinn<br/>
eða væri bjartr steinn<br/>
á band dreginn,<br/>
jarknasteinn<br/>
yfir öðlingum.
</p>
<p>
Ek þótta ok<br/>
þjóðans rekkum<br/>
hverri hæri<br/>
Herjans dísi;<br/>
nú em ek svá lítil<br/>
sem lauf séi<br/>
oft í jölstrum<br/>
at jöfur dauðan.
</p>
<p>
Sakna ek í sessi<br/>
ok í sæingu<br/>
míns málvinar,<br/>
valda megir Gjúka;<br/>
valda megir Gjúka<br/>
mínu bölvi<br/>
ok systur sinnar<br/>
sárum gráti.
</p>
<p>
Svá ér of lýða<br/>
landi eyðið<br/>
sem ér of unnuð<br/>
eiða svarða;<br/>
mun-a þú, Gunnarr,<br/>
gulls of njóta;<br/>
þeir munu þér baugar<br/>
at bana verða,<br/>
er þú Sigurði<br/>
svarðir eiða.
</p>
<p>
Oft var í túni<br/>
teiti meiri,<br/>
þá er minn Sigurðr<br/>
söðlaði Grana<br/>
ok þeir Brynhildar<br/>
biðja fóru,<br/>
armar véttar,<br/>
illu heilli."
</p>
<p>
Þá kvað þat Brynhildr<br/>
Buðla dóttir:<br/>
"Vön sé sú véttr<br/>
vers ok barna,<br/>
er þik, Guðrún,<br/>
gráts of beiddi<br/>
ok þér í morgun<br/>
málrúnar gaf."
</p>
<p>
Þá kvað þat Gullrönd<br/>
Gjúka dóttir:<br/>
"Þegi þú, þjóðleið,<br/>
þeira orða;<br/>
urðr öðlinga<br/>
hefir þú æ verit;<br/>
rekr þik alda hver<br/>
illrar skepnu,<br/>
sorg sára<br/>
sjau konunga<br/>
ok vinspell<br/>
vífa mest."
</p>
<p>
Þá kvað þat Brynhildr<br/>
Buðla dóttir:<br/>
"Veldr einn Atli<br/>
öllu bölvi<br/>
of borinn Buðla<br/>
bróðir minn.
</p>
<p>
Þá er vit í höll<br/>
húnskrar þjóðar<br/>
eld á jöfri<br/>
ormbeðs litum,<br/>
þess hefi ek gangs<br/>
goldit síðan,<br/>
þeirar sýnar,<br/>
sáumk ey."
</p>
<p>
Stóð hon und stoð,<br/>
strengði hon efli;<br/>
brann Brynhildi<br/>
Buðla dóttur<br/>
eldr ór augum,<br/>
eitri fnæsti,<br/>
er hon sár of leit<br/>
á Sigurði.<br/>
    ridge Guðrún gekk þaðan á braut til skógar á eyðimerkr ok fór allt til Danmarkar ok var þar með Þóru Hákonardóttur sjau misseri. Brynhildr vildi eigi lifa eftir Sigurð. Hon lét drepa þræla sína átta ok fimm ambóttir. Þá lagði hon sik sverði til bana, svá sem segir í Sigurðarkviðu inni skömmu.
<h2>Sigurðarkviða in skamma</h2>
</p>
<p>
Ár var, þats Sigurðr<br/>
sótti Gjúka,<br/>
Völsungr ungi,<br/>
er vegit hafði;<br/>
tók við tryggðum<br/>
tveggja bræðra,<br/>
seldusk eiða<br/>
eljunfræknir.
</p>
<p>
Mey buðu hánum<br/>
ok meiðma fjölð,<br/>
Guðrúnu ungu,<br/>
Gjúka dóttur;<br/>
drukku ok dæmðu<br/>
dægr margt saman<br/>
Sigurðr ungi<br/>
ok synir Gjúka.
</p>
<p>
Unz þeir Brynhildar<br/>
biðja fóru,<br/>
svá at þeim Sigurðr<br/>
reið í sinni<br/>
Völsungr ungi,<br/>
ok vega kunni;<br/>
hann of ætti,<br/>
ef hann eiga knætti.
</p>
<p>
Sigurðr inn suðræni<br/>
lagði sverð nökkvit,<br/>
mæki málfán,<br/>
á meðal þeirra;<br/>
né hann konu<br/>
kyssa gerði<br/>
né húnskr konungr<br/>
hefja sér at armi,<br/>
mey frumunga<br/>
fal hann megi Gjúka.
</p>
<p>
Hon sér at lífi<br/>
löst né vissi<br/>
ok at aldrlagi<br/>
ekki grand,<br/>
vamm þat er væri<br/>
eða vera hygði;<br/>
gengu þess á milli<br/>
grimmar urðir.
</p>
<p>
Ein sat hon úti<br/>
aftan dags,<br/>
nam hon svá margt<br/>
um at mælask:<br/>
"Hafa skal ek Sigurð,<br/>
- eða þó svelta, -<br/>
mög frumungan<br/>
mér á armi.
</p>
<p>
Orð mæltak nú,<br/>
iðrumk eftir þess:<br/>
kván er hans Guðrún,<br/>
en ek Gunnars;<br/>
ljótar nornir<br/>
skópu oss langa þrá."
</p>
<p>
Opt gengr hon innan<br/>
ills of fylld,<br/>
ísa ok jökla,<br/>
aftan hvern,<br/>
er þau Guðrún<br/>
ganga á beð<br/>
ok hana Sigurðr<br/>
sveipr í rifti,<br/>
konungr inn húnski<br/>
kván frjá sína.
</p>
<p>
"Vön geng ek vilja,<br/>
vers ok beggja,<br/>
verð ek mik gæla<br/>
af grimmum hug."
</p>
<p>
Nam af þeim heiftum<br/>
hvetjask at vígi:<br/>
"Þú skalt, Gunnarr,<br/>
gerst of láta<br/>
mínu landi<br/>
ok mér sjalfri;<br/>
mun ek una aldri<br/>
með öðlingi.
</p>
<p>
Mun ek aftr fara,<br/>
þars ek áðan vark<br/>
með nábornum<br/>
niðjum mínum;<br/>
þar mun ek sitja<br/>
ok sofa lífi,<br/>
nema þú Sigurð<br/>
svelta látir<br/>
ok jöfurr öðrum<br/>
æðri verðir.
</p>
<p>
Látum son fara<br/>
feðr í sinni,<br/>
skal-at ulf ala<br/>
ungan lengi.<br/>
Hveim verðr hölða<br/>
hefnd léttari<br/>
síðan til sátta,<br/>
at sonr lifi?"
</p>
<p>
Hryggr varð Gunnarr<br/>
ok hnipnaði,<br/>
sveip sínum hug,<br/>
sat of allan dag;<br/>
hann vissi þat<br/>
vilgi görla,<br/>
hvat hánum væri<br/>
vinna sæmst<br/>
eða hánum væri<br/>
vinna bezt,<br/>
alls sik Völsung<br/>
vissi firrðan<br/>
ok at Sigurð<br/>
söknuð mikinn.
</p>
<p>
Ýmist hann hugði<br/>
jafnlanga stund:<br/>
þat var eigi<br/>
afartítt,<br/>
at frá konungdóm<br/>
kvánir gengi.<br/>
Nam hann sér Högna<br/>
heita at rúnum,<br/>
þar átti hann<br/>
alls fulltrúa:
</p>
<p>
"Ein er mér Brynhildr<br/>
öllum betri,<br/>
of borin Buðla,<br/>
hon er bragr kvenna;<br/>
fyrr skal ek mínu<br/>
fjörvi láta<br/>
en þeirar meyjar<br/>
meiðmum týna.
</p>
<p>
Vildu okkr fylki<br/>
til fjár véla?<br/>
Gótt er at ráða<br/>
Rínar malmi<br/>
ok unandi<br/>
auði stýra<br/>
ok sitjandi<br/>
sælu njóta."
</p>
<p>
Einu því Högni<br/>
andsvör veitti:<br/>
"Samir eigi okkr<br/>
slíkt at vinna,<br/>
sverði rofna<br/>
svarna eiða,<br/>
eiða svarna,<br/>
unnar tryggðir.
</p>
<p>
Vitum-a vit á moldu<br/>
menn in sælli,<br/>
meðan fjórir vér<br/>
folki ráðum<br/>
ok sá inn húnski<br/>
her-Baldr lifir,<br/>
né in mætri<br/>
mægð á foldu,<br/>
ef vér fimm sonu<br/>
fæðum lengi,<br/>
áttumgóða<br/>
æxla knættim.
</p>
<p>
Ek veit görla,<br/>
hvaðan vegir standa:<br/>
eru Brynhildar<br/>
brek ofmikil."<br/>
    ridge Gunnarr kvað:
</p>
<p>
"Vit skulum Guthorm<br/>
gerva at vígi,<br/>
yngra bróður,<br/>
ofróðara;<br/>
hann var fyr útan<br/>
eiða svarna,<br/>
eiða svarna,<br/>
unnar tryggðir."
</p>
<p>
Dælt var at eggja<br/>
óbilgjarnan,<br/>
stóð til hjarta<br/>
hjörr Sigurði.
</p>
<p>
Réð til hefnda<br/>
hergjarn í sal<br/>
ok eftir varp<br/>
óbilgjörnum;<br/>
fló til Guthorms<br/>
Grams ramliga<br/>
kynbirt járn<br/>
ór konungs hendi.
</p>
<p>
Hné hans of dolgr<br/>
til hluta tveggja,<br/>
hendr ok höfuð<br/>
hné á annan veg,<br/>
en fóta hlutr<br/>
féll aftr í stað.
</p>
<p>
Sofnuð var Guðrún<br/>
í sæingu<br/>
sorgalaus<br/>
hjá Sigurði,<br/>
en hon vaknaði<br/>
vilja firrð,<br/>
er hon Freys vinar<br/>
flaut í dreyra.
</p>
<p>
Svá sló hon svárar<br/>
sínar hendr,<br/>
at rammhugaðr<br/>
reis upp við beð:<br/>
"Grát-a-ðu, Guðrún,<br/>
svá grimmliga,<br/>
brúðr frumunga,<br/>
þér bræðr lifa.
</p>
<p>
Á ek til ungan<br/>
erfinytja,<br/>
kann-at hann firrask<br/>
ór fjándgarði;<br/>
þeir sér hafa<br/>
svárt ok dátt<br/>
enn nær numit<br/>
nýlig ráð.
</p>
<p>
Ríðr-a þeim síðan,<br/>
þótt sjau alir,<br/>
systursonr<br/>
slíkr at þingi.<br/>
Ek veit görla,<br/>
hví gegnir nú:<br/>
ein veldr Brynhildr<br/>
öllu bölvi.
</p>
<p>
Mér unni mær<br/>
fyr mann hvern,<br/>
en við Gunnar<br/>
grand ekki vannk;<br/>
þyrmða ek sifjum,<br/>
svörnum eiðum,<br/>
síðr værak heitinn<br/>
hans kvánar vinr."
</p>
<p>
Kona varp öndu,<br/>
en konungr fjörvi,<br/>
svá sló hon svárar<br/>
sínar hendr,<br/>
at kváðu við<br/>
kálkar í vá<br/>
ok gullu við<br/>
gæss í túni.
</p>
<p>
Hló þá Brynhildr<br/>
Buðla dóttir<br/>
einu sinni<br/>
af öllum hug,<br/>
er hon til hvílu<br/>
heyra knátti<br/>
gjallan grát<br/>
Gjúka dóttur.
</p>
<p>
Hitt kvað þá Gunnarr<br/>
gramr haukstalda:<br/>
"Hlær-a þú af því,<br/>
heiftgjörn kona,<br/>
glöð á gólfi,<br/>
at þér góðs viti.<br/>
Hví hafnar þú<br/>
inum hvíta lit,<br/>
feikna fæðir?<br/>
Hygg ek, at feig séir.
</p>
<p>
Þú værir þess<br/>
verðust kvenna,<br/>
at fyr augum þér<br/>
Atla hjöggim,<br/>
sæir bræðr þínum<br/>
blóðugt sár,<br/>
undir dreyrgar<br/>
knættir yfir binda."<br/>
    ridge Brynhildr kvað:
</p>
<p>
"Frýr-a maðr þér engi,<br/>
hefir þú fullvegit;<br/>
lítt sésk Atli<br/>
ófu þína;<br/>
hann mun ykkar<br/>
önd síðari<br/>
ok æ bera<br/>
afl it meira.
</p>
<p>
Segja mun ek þér, Gunnarr,<br/>
- sjalfr veiztu görla, -<br/>
hvé er yðr snemma<br/>
til saka réðuð;<br/>
varð ek til ung<br/>
né ofþrungin,<br/>
fullgædd féi<br/>
á fleti bróður.
</p>
<p>
Né ek vilda þat,<br/>
at mik verr ætti,<br/>
áðr þér Gjúkungar<br/>
riðuð at garði,<br/>
þrír á hestum<br/>
þjóðkonungar,<br/>
en þeira för<br/>
þörfgi væri.
</p>
<p>
Þeim hétumk þá<br/>
þjóðkonungi,<br/>
er með gulli sat<br/>
á Grana bógum;<br/>
var-at hann í augu<br/>
yðr um líkr<br/>
né á engi hlut<br/>
at álitum,<br/>
þó þykkizk ér<br/>
þjóðkonungar.
</p>
<p>
Ok mér Atli þat<br/>
einni sagði,<br/>
at hvárki lézk<br/>
höfn of deila,<br/>
gull né jarðir,<br/>
nema ek gefask létak,<br/>
ok engi hlut<br/>
auðins féar,<br/>
þá er mér jóðungri<br/>
eigu seldi<br/>
ok mér jóðungri<br/>
aura talði.
</p>
<p>
Þá var á hvörfun<br/>
hugr minn um þat,<br/>
hvárt ek skylda vega<br/>
eða val fella<br/>
böll í brynju<br/>
um bróður sök;<br/>
þat myndi þá<br/>
þjóðkunnt vera<br/>
mörgum manni<br/>
at munar stríði.
</p>
<p>
Létum síga<br/>
sáttmál okkur<br/>
lék mér meir í mun<br/>
meiðmar þiggja,<br/>
bauga rauða<br/>
burar Sigmundar;<br/>
né ek annars manns<br/>
aura vildak.
</p>
<p>
Unnak einum<br/>
né ýmissum,<br/>
bjó-at of hverfan<br/>
hug men-Skögul;<br/>
allt mun þat Atli<br/>
eftir finna,<br/>
er hann mína spyrr<br/>
morðför görva,
</p>
<p>
at þeygi skal<br/>
þunngeð kona<br/>
annarrar ver<br/>
aldri leiða;<br/>
þá mun á hefndum<br/>
harma minna."
</p>
<p>
Upp reis Gunnarr<br/>
gramr verðungar,<br/>
ok um hals konu<br/>
hendr of lagði;<br/>
gengu allir<br/>
ok þó ýmissir<br/>
af heilum hug<br/>
hana at letja.
</p>
<p>
Hratt af halsi<br/>
hveim þar sér,<br/>
lét-a mann sik letja<br/>
langrar göngu.
</p>
<p>
Nam hann sér Högna<br/>
hvetja at rúnum:<br/>
"Seggi vil ek alla<br/>
í sal ganga<br/>
þína með mínum,<br/>
- nú er þörf mikil, -<br/>
vita, ef meini<br/>
morðför konu,<br/>
unz af méli<br/>
enn mein komi;<br/>
þá látum því<br/>
þarfar ráða."
</p>
<p>
Einu því Högni<br/>
andsvör veitti:<br/>
"Leti-a maðr hana<br/>
langrar göngu,<br/>
þars hon aftrborin<br/>
aldri verði;<br/>
hon kröng of komsk<br/>
fyr kné móður,<br/>
hon æ borin<br/>
óvilja til,<br/>
mörgum manni<br/>
at móðtrega."
</p>
<p>
Hvarf sér óhróðugr<br/>
andspilli frá,<br/>
þar er mörk menja<br/>
meiðmum deildi.
</p>
<p>
Leit hon of alla<br/>
eigu sína,<br/>
soltnar þýjar<br/>
ok salkonur;<br/>
gullbrynju smó,<br/>
- var-a gott í hug, -<br/>
áðr sik miðlaði<br/>
mækis eggjum.
</p>
<p>
Hné við bollstri<br/>
hon á annan veg<br/>
ok hjörunduð<br/>
hugði at ráðum:
</p>
<p>
"Nú skulu ganga,<br/>
þeir er gull vili<br/>
ok minni því<br/>
at mér þiggja;<br/>
ek gef hverri<br/>
of hróðit sigli,<br/>
bók ok blæju,<br/>
bjartar váðir."
</p>
<p>
Þögðu allir,<br/>
við því orði<br/>
ok allir senn<br/>
andsvör veittu:<br/>
"Ærnar soltnar,<br/>
munum enn lifa.<br/>
Verða salkonur<br/>
sæmð at vinna."
</p>
<p>
Unz af hyggjandi<br/>
hörskrýdd kona,<br/>
ung at aldri<br/>
orð viðr of kvað:<br/>
"Vilk-at ek mann trauðan<br/>
né torbænan<br/>
um óra sök<br/>
aldri týna.
</p>
<p>
Þó mun á beinum<br/>
brenna yðrum<br/>
færi eyrir,<br/>
þá er ér fram komið,<br/>
neitt Menju góð,<br/>
mín at vitja.
</p>
<p>
Sezktu niðr, Gunnarr,<br/>
mun ek segja þér<br/>
lífs örvæna<br/>
ljósa brúði;<br/>
mun-a yðvart far<br/>
allt í sundi,<br/>
þótt ek hafa<br/>
öndu látit.
</p>
<p>
Sátt munuð it Guðrún<br/>
snemr, en þú hyggir;<br/>
hefir kunn kona<br/>
við konungi<br/>
daprar minjar<br/>
at dauðan ver.
</p>
<p>
Þar er mær borin,<br/>
- móðir fæðir, -<br/>
sú mun hvítari<br/>
en inn heiði dagr<br/>
Svanhildr vera,<br/>
sólar geisla.
</p>
<p>
Gefa muntu Guðrúnu<br/>
góðra nökkurum<br/>
skeyti skæða<br/>
skatna mengi;<br/>
mun-at at vilja<br/>
versæl gefin;<br/>
hana mun Atli<br/>
eiga ganga,<br/>
of borinn Buðla,<br/>
bróðir minn.
</p>
<p>
Margs á ek minnask,<br/>
hvé við mik fóru,<br/>
þá er mik sára<br/>
svikna höfðuð,<br/>
vaðin at vilja<br/>
vark, meðan ek lifðak.
</p>
<p>
Muntu Oddrúnu<br/>
eiga vilja,<br/>
en þik Atli mun<br/>
eigi láta;<br/>
it munuð lúta<br/>
á laun saman,<br/>
hon mun þér unna<br/>
sem ek skyldak,<br/>
ef okkr góð of sköp<br/>
gerði verða.
</p>
<p>
Þik mun Atli<br/>
illu beita,<br/>
muntu í öngan<br/>
ormgarð lagiðr.
</p>
<p>
Þat mun ok verða<br/>
þvígit lengra,<br/>
at Atli mun<br/>
öndu týna,<br/>
sælu sinni,<br/>
ok sona lífi,<br/>
því at hánum Guðrún<br/>
grýmir á beð<br/>
snörpum eggjum<br/>
af sárum hug.
</p>
<p>
Sæmri væri Guðrún,<br/>
systir ykkur,<br/>
frumver sínum<br/>
at fylgja dauðum,<br/>
ef henni gæfi<br/>
góðra ráða<br/>
eða ætti hon hug<br/>
ossum líkan.
</p>
<p>
Ört mæli ek nú,<br/>
en hon eigi mun<br/>
of óra sök<br/>
aldri týna;<br/>
hana munu hefja<br/>
hávar bárur<br/>
til Jónakrs<br/>
óðaltorfu.
</p>
<p>
[Ala mun hún sér jóð,<br/>
erfivörðu ],<br/>
erfivörðu,<br/>
Jónakrs sonum;<br/>
mun hon Svanhildi<br/>
senda af landi,<br/>
sína mey<br/>
ok Sigurðar.
</p>
<p>
Hana munu bíta<br/>
Bikka ráð,<br/>
því at Jörmunrekkr<br/>
óþarft lifir;<br/>
þá er öll farin<br/>
ætt Sigurðar;<br/>
eru Guðrúnar<br/>
græti at fleiri.
</p>
<p>
Biðja mun ek þik<br/>
bænar einnar,<br/>
- sú mun í heimi<br/>
hinzt bæn vera -:<br/>
Láttu svá breiða<br/>
borg á velli,<br/>
at undir oss öllum<br/>
jafnrúmt séi,<br/>
þeim er sultu<br/>
með Sigurði.
</p>
<p>
Tjaldi þar um þá borg<br/>
tjöldum ok skjöldum,<br/>
valarift vel fáð<br/>
ok Vala mengi;<br/>
brenni mér inn húnska<br/>
á hlið aðra.
</p>
<p>
Brenni inum húnska<br/>
á hlið aðra<br/>
mína þjóna<br/>
menjum göfga:<br/>
tveir at höfðum<br/>
ok tveir haukar;<br/>
þá er öllu skipt<br/>
til jafnaðar.
</p>
<p>
Liggi okkar enn í milli<br/>
malmr hringvariðr,<br/>
egghvast járn,<br/>
sem endr lagit,<br/>
þá er vit bæði<br/>
beð einn stigum<br/>
ok hétum þá<br/>
hjóna nafni.
</p>
<p>
Hrynja hánum þá<br/>
á hæl þeygi<br/>
hlunnblik hallar<br/>
hringi litkuð,<br/>
ef hánum fylgir<br/>
ferð mín heðan;<br/>
þeygi mun ór för<br/>
aumlig vera.
</p>
<p>
Því at hánum fylgja<br/>
fimm ambáttir,<br/>
átta þjónar,<br/>
eðlum góðir,<br/>
fóstrman mitt<br/>
ok faðerni,<br/>
þat er Buðli gaf<br/>
barni sínu.
</p>
<p>
Margt sagða ek,<br/>
munda ek fleira,<br/>
er mér meir mjötuðr<br/>
málrúm gæfi;<br/>
ómum þverr,<br/>
undir svella,<br/>
satt eitt sagðak,<br/>
svá mun ek láta."<br/>
<h2>Helreið Brynhildar</h2>
    ridge Eftir dauða Brynhildar váru gör bál tvau, annat Sigurði, ok brann þat fyrr, enn Brynhildr var á öðru brennd, ok var hon í reið þeiri, er guðvefjum var tjölduð. Svá er sagt, at Brynhildr ók með reiðinni á helveg ok fór um tún, þar er gýgr nökkur bjó. Gýgrin kvað:
</p>
<p>
"Skaltu í gögnum<br/>
ganga eigi<br/>
grjóti studda<br/>
garða mína,<br/>
betr semði þér<br/>
borða at rekja<br/>
heldr en vitja<br/>
vers annarrar.
</p>
<p>
Hvat skaltu vitja<br/>
af Vallandi,<br/>
hvarfúst höfuð,<br/>
húsa minna?<br/>
Þú hefir, Vár gulls,<br/>
ef þik vita lystir,<br/>
mild af höndum<br/>
manns blóð þvegit."<br/>
    ridge Brynhildr kvað:
</p>
<p>
"Bregðu eigi mér,<br/>
brúðr ór steini,<br/>
þótt ek værak<br/>
í víkingu;<br/>
ek mun okkur<br/>
æðri þykkja,<br/>
hvars menn eðli<br/>
okkart kunna."<br/>
    ridge Gýgrin kvað:
</p>
<p>
"Þú vart, Brynhildr<br/>
Buðla dóttir,<br/>
heilli verstu<br/>
í heim borin;<br/>
þú hefir Gjúka<br/>
of glatat börnum<br/>
ok búi þeira<br/>
brugðit góðu."<br/>
    ridge Brynhildr kvað:
</p>
<p>
"Ek mun segja þér<br/>
svinn ór reiðu<br/>
vitlaussi mjök,<br/>
ef þik vita lystir,<br/>
hvé gerðu mik<br/>
Gjúka arfar<br/>
ástalausa<br/>
ok eiðrofa.
</p>
<p>
Hétu mik allir<br/>
í Hlymdölum<br/>
Hildi undir hjalmi<br/>
hverr er kunni.
</p>
<p>
Annar hét Agnarr,<br/>
Auðu bróðir,<br/>
er véttr engi<br/>
vildi týja.
</p>
<p>
Lét hami vára<br/>
hugfullr konungr<br/>
átta systra<br/>
undir eik borit;<br/>
var ek vetra tolf,<br/>
ef þik vita lystir,<br/>
er ek ungum gram<br/>
eiða seldak.
</p>
<p>
Þá lét ek gamlan<br/>
á Goðþjóðu<br/>
Hjalmgunnar næst<br/>
heljar ganga;<br/>
gaf ek ungum sigr<br/>
Auðu bróður;<br/>
þar varð mér Óðinn<br/>
ofreiðr of þat.
</p>
<p>
Lauk hann mik skjöldum<br/>
í Skatalundi<br/>
rauðum ok hvítum,<br/>
randir snurtu;<br/>
þann bað hann slíta<br/>
svefni mínum,<br/>
er hvergi lands<br/>
hræðask kynni.
</p>
<p>
Lét hann um sal minn<br/>
sunnanverðan<br/>
hávan brenna<br/>
her alls viðar;<br/>
þar bað hann einn þegn<br/>
yfir at ríða,<br/>
þanns mér færði gull,<br/>
þats und Fáfni lá.
</p>
<p>
Reið góðr Grana<br/>
gullmiðlandi,<br/>
þars fóstri minn<br/>
fletjum stýrði;<br/>
einn þótti hann þar<br/>
öllum betri<br/>
víkingr Dana<br/>
í verðungu.
</p>
<p>
Sváfu við ok unðum<br/>
í sæing einni,<br/>
sem hann minn bróðir<br/>
of borinn væri;<br/>
hvárki knátti<br/>
hönd yfir annat<br/>
átta nóttum<br/>
okkart leggja.
</p>
<p>
Því brá mér Guðrún<br/>
Gjúka dóttir,<br/>
at ek Sigurði<br/>
svæfak á armi,<br/>
þar varð ek þess vís,<br/>
er ek vildig-a-k,<br/>
at þau véltu mik<br/>
í verfangi.
</p>
<p>
Munu við ofstríð<br/>
alls til lengi<br/>
konur ok karlar<br/>
kvikvir fæðask;<br/>
við skulum okkrum<br/>
aldri slíta<br/>
Sigurðr saman.<br/>
Sökkstu, gýgjar kyn."<br/>
<h2>Dráp Niflunga</h2>
    ridge Gunnarr ok Högni tóku þá gullit allt, Fáfnis arf. Ófriðr var þá í milli Gjúkunga ok Atla. Kenndi hann Gjúkungum völd um andlát Brynhildar. Þat var til sætta, at þeir skyldu gifta hánum Guðrúnu, ok gáfu henni óminnisveig at drekka, áðr hon játti at giftast Atla. Synir Atla váru þeir Erpr ok Eitill, en Svanhildr var Sigurðar dóttir ok Guðrúnar. Atli konungr bauð heim Gunnari ok Högna ok sendi Vinga eða Knéfröð. Guðrún vissi vélar ok sendi með rúnum orð, at þeir skyldu eigi koma, ok til jartegna sendi hon Högna hringinn Andvaranaut ok knýtti í vargshár. Gunnarr hafði beðit Oddrúnar, systur Atla, ok gat eigi. Þá fekk hann Glaumvarar, en Högni átti Kostberu. Þeira synir váru þeir Sólarr ok Snævarr ok Gjúki. En er Gjúkungar kómu til Atla, þá bað Guðrún sonu sína, at þeir bæði Gjúkungum lífs, en þeir vildu eigi. Hjarta var skorit ór Högna, en Gunnarr settr í ormgarð. Hann sló hörpu ok svæfði ormana, en naðra stakk hann til lifrar.
<h2>Guðrúnarkviða in forna</h2>
    ridge Þjóðrekr konungr var með Atla ok hafði þar látit flesta alla menn sína. Þjóðrekr ok Guðrún kærðu harma sín á milli. Hon sagði hánum ok kvað:
</p>
<p>
Mær var ek meyja,<br/>
- móðir mik fæddi, -<br/>
björt í búri,<br/>
unna ek vel bræðrum, -<br/>
unz mik Gjúki<br/>
gulli reifði,<br/>
gulli reifði,<br/>
gaf Sigurði.
</p>
<p>
Svá var Sigurðr<br/>
of sonum Gjúka<br/>
sem væri grænn laukr<br/>
ór grasi vaxinn<br/>
eða hjörtr hábeinn<br/>
of hvössum dýrum<br/>
eða gull glóðrautt<br/>
af gráu silfri.
</p>
<p>
Unz mér fyrmunðu<br/>
mínir bræðr,<br/>
at ek ætta ver<br/>
öllum fremra;<br/>
sofa þeir né máttu-t<br/>
né of sakar dæma,<br/>
áðr þeir Sigurð<br/>
svelta létu.
</p>
<p>
Grani rann at þingi,<br/>
- gnýr var at heyra, -<br/>
en þá Sigurðr<br/>
sjalfr eigi kom;<br/>
öll váru söðuldýr<br/>
sveita stokkin<br/>
ok of vanið vási<br/>
und vegöndum.
</p>
<p>
Gekk ek grátandi<br/>
við Grana ræða,<br/>
úrughlýra<br/>
jó frá ek spjalla;<br/>
hnipnaði Grani þá,<br/>
drap í gras höfði,<br/>
jór þat vissi,<br/>
eigendr né lifðu-t.
</p>
<p>
Lengi hvarfaðak,<br/>
lengi hugir deildusk,<br/>
áðr ek of frægak<br/>
folkvörð at gram.
</p>
<p>
Hnipnaði Gunnarr,<br/>
sagði mér Högni<br/>
frá Sigurðar<br/>
sárum dauða:<br/>
"Liggr of höggvinn<br/>
fyr handan ver<br/>
Gothorms bani<br/>
of gefinn ulfum.
</p>
<p>
Líttu þar Sigurð<br/>
á suðrvega;<br/>
þá heyrir þú<br/>
hrafna gjalla,<br/>
örnu gjalla<br/>
æzli fegna,<br/>
varga þjóta<br/>
of veri þínum."
</p>
<p>
"Hví þú mér, Högni,<br/>
harma slíka<br/>
viljalaussi<br/>
vill of segja?<br/>
Þitt skyli hjarta<br/>
hrafnar slíta<br/>
við lönd yfir<br/>
en þú vitir manna!"
</p>
<p>
Svaraði Högni<br/>
sinni einu,<br/>
trauðr góðs hugar,<br/>
af trega stórum:<br/>
"Þess áttu, Guðrún,<br/>
græti at fleiri,<br/>
at hjarta mitt<br/>
hrafnar slíti."
</p>
<p>
Hvarf ek ein þaðan<br/>
annspilli frá<br/>
á við lesa<br/>
varga leifar;<br/>
gerðig-a ek hjúfra<br/>
né höndum slá<br/>
né kveina um<br/>
sem konur aðrar,<br/>
þá er sat soltin<br/>
of Sigurði.
</p>
<p>
Nótt þótti mér<br/>
niðmyrkr vera,<br/>
er ek sárla satk<br/>
yfir Sigurði;<br/>
ulfar þóttumk<br/>
öllu betri,<br/>
ef þeir léti mik<br/>
lífi týna<br/>
eða brenndi mik<br/>
sem birkinn við.
</p>
<p>
Fór ek af fjalli<br/>
fimm dægr talið,<br/>
unz ek höll Halfs<br/>
háva þekkðak.
</p>
<p>
Sat ek með Þóru<br/>
sjau misseri,<br/>
dætr Hákonar<br/>
í Danmörku;<br/>
hon mér at gamni<br/>
gullbókaði<br/>
sali suðræna<br/>
ok svani danska.
</p>
<p>
Hafðu vit á skriftum<br/>
þat er skatar léku,<br/>
ok á hannyrðum<br/>
hilmis þegna,<br/>
randir rauðar,<br/>
rekka Húna,<br/>
hjördrótt, hjalmdrótt,<br/>
hilmis fylgju.
</p>
<p>
Skip Sigmundar<br/>
skriðu frá landi,<br/>
gylltar grímur,<br/>
grafnir stafnar;<br/>
byrðu vit á borða,<br/>
þat er þeir börðusk<br/>
Sigarr ok Siggeirr<br/>
suðr á Fjóni.
</p>
<p>
Þá frá Grimildr,<br/>
gotnesk kona,<br/>
hvat ek væra<br/>
hyggjuð -- --;<br/>
hon brá borða<br/>
ok buri heimti<br/>
þrágjarnliga<br/>
þess at spyrja,<br/>
hverr vildi son<br/>
systur bæta<br/>
eða ver veginn<br/>
vildi gjalda.
</p>
<p>
Görr lézk Gunnarr<br/>
gull at bjóða<br/>
sakar at bæta,<br/>
ok it sama Högni.<br/>
Hon frétti at því,<br/>
hverr fara vildi<br/>
vigg at söðla<br/>
vagn at beita,<br/>
hesti ríða,<br/>
hauki fleygja,<br/>
öðrum at skjóta<br/>
af ýboga.
</p>
<p>
Valdarr Dönum<br/>
með Jarizleifi,<br/>
Eymóðr þriði<br/>
með Jarizskári<br/>
inn gengu þá,<br/>
jöfrum líkir,<br/>
Langbarðs liðar,<br/>
höfðu loða rauða,<br/>
stuttar brynjur,<br/>
steypða hjalma,<br/>
skalmum gyrðir,<br/>
höfðu skarar jarpar.
</p>
<p>
Hverr vildi mér<br/>
hnossir velja,<br/>
hnossir velja<br/>
ok hugat mæla,<br/>
ef þeir mætti mér<br/>
margra súta<br/>
tryggðir vinna, -<br/>
né ek trúa gerða.
</p>
<p>
Færði mér Grímhildr<br/>
full at drekka<br/>
svalt ok sárligt,<br/>
né ek sakar munðak;<br/>
þat var of aukit<br/>
jarðar magni,<br/>
svalköldum sæ<br/>
ok sónum dreyra.
</p>
<p>
Váru í horni<br/>
hvers kyns stafir<br/>
ristnir ok roðnir,<br/>
- ráða ek né máttak, -<br/>
lyngfiskr langr,<br/>
lands Haddingja<br/>
ax óskorit,<br/>
innleið dyra.
</p>
<p>
Váru þeim bjóri<br/>
böl mörg saman,<br/>
urt alls viðar<br/>
ok akarn brunnin,<br/>
umdögg arins,<br/>
iðrar blótnar,<br/>
svíns lifr soðin,<br/>
því at hon sakar deyfði.
</p>
<p>
En þá gleymðu,<br/>
er getit höfðu,<br/>
öll jöfurs<br/>
jórbjúg í sal;<br/>
kómu konungar<br/>
fyr kné þrennir,<br/>
áðr hon sjalfa mik<br/>
sótti at máli.<br/>
    ridge Grímhildr kvað:
</p>
<p>
"Gef ek þér, Guðrún,<br/>
gull at þiggja,<br/>
fjölð alls féar,<br/>
at þinn föður dauðan,<br/>
hringa rauða,<br/>
Hlöðvés sali,<br/>
ársal allan<br/>
at jöfur fallinn.
</p>
<p>
Húnskar meyjar,<br/>
þær er hlaða spjöldum<br/>
ok gera gull fagrt,<br/>
svá at þér gaman þykki;<br/>
ein skaltu ráða<br/>
auði Buðla,<br/>
gulli göfguð<br/>
ok gefin Atla."<br/>
    ridge Guðrún kvað:
</p>
<p>
"Vilk eigi ek<br/>
með veri ganga<br/>
né Brynhildar<br/>
bróður eiga;<br/>
samir eigi mér<br/>
við son Buðla<br/>
ætt at auka<br/>
né una lífi."<br/>
    ridge Grímhildr kvað:
</p>
<p>
"Hirð-a-ðu hölðum<br/>
heiftir gjalda,<br/>
því at vér höfum<br/>
valdit fyrri;<br/>
svá skaltu láta,<br/>
sem þeir lifi báðir<br/>
Sigurðr ok Sigmundr,<br/>
ef þú sonu fæðir."<br/>
    ridge Guðrún kvað:
</p>
<p>
"Mák-a ek, Grímhildr,<br/>
glaumi bella<br/>
né vígrisins<br/>
vánir telja,<br/>
siz Sigurðar<br/>
sárla drukku<br/>
hrægífr, huginn<br/>
hjartblóð saman."<br/>
    ridge Grímhildr kvað:
</p>
<p>
"Þann hefi ek allra<br/>
ættgöfgastan<br/>
fylki fundit<br/>
ok framast nökkvi;<br/>
hann skaltu eiga,<br/>
unz þik aldr viðr,<br/>
verlaus vera,<br/>
nema þú vilir þenna."<br/>
    ridge Guðrún kvað:
</p>
<p>
"Hirð-a-ðu bjóða<br/>
bölvafullar<br/>
þrágjarnliga<br/>
þær kindir mér;<br/>
hann mun Gunnar<br/>
grandi beita<br/>
ok ór Högna<br/>
hjarta slíta;<br/>
munk-at ek létta,<br/>
áðr lífshvatan<br/>
eggleiks hvötuð<br/>
aldri næmik."
</p>
<p>
Grátandi Grímhildr<br/>
greip við orði,<br/>
er burum sínum<br/>
bölva vætti<br/>
ok mögum sínum<br/>
meina stórra.<br/>
    ridge Grímhildr kvað:
</p>
<p>
"Lönd gef ek enn þér,<br/>
lýða sinni,<br/>
Vinbjörg, Valbjörg,<br/>
ef þú vill þiggja;<br/>
eigðu um aldr þat<br/>
ok uni, dóttir."<br/>
    ridge Guðrún kvað:
</p>
<p>
"Þann mun ek kjósa<br/>
af konungum<br/>
ok þó af niðjum<br/>
nauðig hafa;<br/>
verðr eigi mér<br/>
verr at ynði<br/>
né böl bræðra<br/>
at bura skjóli."
</p>
<p>
Senn var á hesti<br/>
hverr drengr litinn,<br/>
en víf valnesk<br/>
hafið í vagna;<br/>
vér sjau daga<br/>
svalt land riðum,<br/>
en aðra sjau<br/>
unnir kníðum,<br/>
en ina þriðju sjau<br/>
þurrt land stigum.
</p>
<p>
Þar hliðverðir<br/>
hárar borgar<br/>
grind upp luku,<br/>
áðr í garð riðum.
</p>
<p>
Vakði mik Atli,<br/>
en ek vera þóttumk<br/>
full ills hugar<br/>
at frændr dauða.<br/>
    ridge Atli kvað:
</p>
<p>
"Svá mik nýliga<br/>
nornir vekja," -<br/>
vílsinnis spá<br/>
vildi, at ek réða, -<br/>
"hugða ek þik, Guðrún<br/>
Gjúka dóttir,<br/>
læblöndnum hjör<br/>
leggja mik í gögnum."<br/>
    ridge Guðrún kvað:
</p>
<p>
"Þat er fyr eldi,<br/>
er éarn dreyma,<br/>
fyr dul ok vil<br/>
drósar reiði;<br/>
mun ek þik við bölvi<br/>
brenna ganga,<br/>
líkna ok lækna,<br/>
þótt mér leiðir séir."<br/>
    ridge Atli kvað:
</p>
<p>
"Hugða ek hér í túni<br/>
teina fallna,<br/>
þá er ek vildak<br/>
vaxna láta,<br/>
rifnir með rótum,<br/>
roðnir í blóði,<br/>
bornir á bekki,<br/>
beðit mik at tyggva.
</p>
<p>
Hugða ek mér af hendi<br/>
hauka fljúga<br/>
bráðalausa<br/>
bölranna til;<br/>
hjörtu hugða ek þeira<br/>
við hunang tuggin,<br/>
sorgmóðs sefa,<br/>
sollin blóði.
</p>
<p>
Hugða ek mér af hendi<br/>
hvelpa losna,<br/>
glaums andvana,<br/>
gylli báðir;<br/>
hold hugða ek þeira<br/>
at hræum orðit,<br/>
nauðigr nái<br/>
nýta ek skyldak."<br/>
    ridge Guðrún kvað:
</p>
<p>
"Þar munu seggir<br/>
of sæing dæma<br/>
ok hvítinga<br/>
höfði næma;<br/>
þeir munu feigir<br/>
fára nátta<br/>
fyrir dag litlu,<br/>
drótt of bergja."<br/>
    ridge Atli kvað:
</p>
<p>
"Lægja ek síðan,<br/>
né ek sofa vildak,<br/>
þrágjarn í kör;<br/>
þat man ek görva."<br/>
<h2>Guðrúnarkviða</h2>
    ridge Herkja hét ambótt Atla. Hon hafði verit frilla hans. Hon sagði Atla, at hon hefði sét Þjóðrek ok Guðrúnu bæði saman. Atli var þá allókátr. Þá kvað Guðrún:
</p>
<p>
"Hvat er þér, Atli,<br/>
æ, Buðla sonr?<br/>
Er þér hryggt í hug?<br/>
Hví hlær þú æva?<br/>
Hitt mundi æðra<br/>
jörlum þykkja,<br/>
at við menn mæltir<br/>
ok mik sæir."<br/>
    ridge Atli kvað:
</p>
<p>
"Tregr mik þat, Guðrún<br/>
Gjúka dóttir,<br/>
mér í höllu<br/>
Herkja sagði,<br/>
at þit Þjóðrekr<br/>
und þaki svæfið<br/>
ok léttliga<br/>
líni verðið."<br/>
    ridge Guðrún kvað:
</p>
<p>
"Þér mun ek alls þess<br/>
eiða vinna<br/>
at inum hvíta<br/>
helga steini,<br/>
at ek við Þjóðrek<br/>
þatki áttak,<br/>
er vörðr né verr<br/>
vinna knátti.
</p>
<p>
Nema ek halsaða<br/>
herja stilli,<br/>
jöfur óneisinn,<br/>
einu sinni;<br/>
aðrar váru<br/>
okkrar spekjur,<br/>
er vit hörmug tvau<br/>
hnigum at rúnum.
</p>
<p>
Hér kom Þjóðrekr<br/>
með þría tegu,<br/>
lifa þeir né einir<br/>
þriggja tega manna;<br/>
hnöggt þú mik at bræðrum<br/>
ok at brynjuðum,<br/>
hnöggt þú mik at öllum<br/>
höfuðniðjum.
</p>
<p>
Sentu at Saxa,<br/>
Sunnmanna gram,<br/>
hann kann helga<br/>
hver vellanda."
</p>
<p>
Sjau hundruð manna<br/>
í sal gengu,<br/>
áðr kvæn konungs<br/>
í ketil tæki.<br/>
    ridge Guðrún kvað:
</p>
<p>
"Kemr-a nú Gunnarr,<br/>
kallig-a ek Högna,<br/>
sékk-a ek síðan<br/>
svása bræðr;<br/>
sverði mundi Högni<br/>
slíks harms reka,<br/>
nú verð ek sjalf fyrir mik<br/>
synja lýta."
</p>
<p>
Brá hon til botns<br/>
björtum lófa<br/>
ok hon upp of tók<br/>
jarknasteina:<br/>
"Sé nú, seggir,<br/>
sykn em ek orðin<br/>
heilagliga,<br/>
hvé sá hverr velli."
</p>
<p>
Hló þá Atla<br/>
hugr í brjósti,<br/>
er hann heilar sá<br/>
hendr Guðrúnar:<br/>
"Nú skal Herkja<br/>
til hvers ganga,<br/>
sú er Guðrúnu<br/>
grandi vændi."
</p>
<p>
Sá-at maðr armligt,<br/>
hverr er þat sá-at,<br/>
hvé þar á Herkju<br/>
hendr sviðnuðu;<br/>
leiddu þá mey<br/>
í mýri fúla.<br/>
Svá þá Guðrún<br/>
sinna harma.<br/>
<h2>Oddrúnarkviða</h2>
    ridge Frá Borgnýu ok Oddrúnu.
    ridge Heiðrekr hét konungr. Dóttir hans hét Borgný. Vilmundr hét sá, er var friðill hennar. Hon mátti eigi fæða börn, áðr til kom Oddrún Atlasystir. Hon hafði verit unnusta Gunnars Gjúkasonar. Um þessa sögu er hér kveðit:
</p>
<p>
Heyrða ek segja<br/>
í sögum fornum,<br/>
hvé mær of kom<br/>
til Mornalands;<br/>
engi mátti<br/>
fyr jörð ofan<br/>
Heiðreks dóttur<br/>
hjalpir vinna.
</p>
<p>
Þat frá Oddrún<br/>
Atla systir,<br/>
at sú mær hafði<br/>
miklar sóttir;<br/>
brá hon af stalli<br/>
stjórnbitluðum<br/>
ok á svartan<br/>
söðul of lagði.
</p>
<p>
Lét hon mar fara<br/>
moldveg sléttan,<br/>
unz at hári kom<br/>
höll standandi;<br/>
svipti hon söðli<br/>
af svöngum jó,<br/>
ok hon inn of gekk<br/>
endlangan sal,<br/>
ok hon þat orða<br/>
alls fyrst of kvað:
</p>
<p>
"Hvat er frægst<br/>
hér á foldu,<br/>
eða hvat er hlézt<br/>
Húnalands?"<br/>
    ridge Ambótt kvað:
"Hér liggr Borgný<br/>
of borin verkjum,<br/>
vina þín, Oddrún,<br/>
vittu, ef þú hjalpir."<br/>
    ridge Oddrún kvað:
</p>
<p>
"Hverr hefir vísir<br/>
vamms of leitat?<br/>
Hví eru Borgnýjar<br/>
bráðar sóttir?"<br/>
    ridge Ambótt kvað:
</p>
<p>
"Vilmundr heitir<br/>
vinr haukstalda,<br/>
hann varði mey<br/>
varmri blæju<br/>
fimm vetr alla,<br/>
svá hon sinn föður leyndi."
</p>
<p>
Þær hykk mæltu<br/>
þvígit fleira,<br/>
gekk mild fyr kné<br/>
meyju at sitja;<br/>
ríkt gól Oddrún,<br/>
rammt gól Oddrún,<br/>
bitra galdra<br/>
at Borgnýju.
</p>
<p>
Knátti mær ok mögr<br/>
moldveg sporna,<br/>
börn þau in blíðu<br/>
við bana Högna;<br/>
þat nam at mæla<br/>
mær fjörsjúka,<br/>
svá at hon ekki kvað<br/>
orð it fyrra:
</p>
<p>
"Svá hjalpi þér<br/>
hollar véttir,<br/>
Frigg ok Freyja<br/>
ok fleiri goð,<br/>
sem þú feldir mér<br/>
fár af höndum."<br/>
    ridge Oddrún kvað:
</p>
<p>
"Hnék-at ek af því<br/>
til hjalpar þér,<br/>
at þú værir þess<br/>
verð aldregi;<br/>
hét ek ok efndak,<br/>
er ek hinig mælta,<br/>
at ek hvívetna<br/>
hjalpa skyldak,<br/>
þá er öðlingar<br/>
arfi skiptu."<br/>
    ridge Borgný kvað:
</p>
<p>
Ær ertu, Oddrún,<br/>
ok örvita,<br/>
er þú mér af fári<br/>
flest orð of kvatt,<br/>
en ek fylgðak þér<br/>
á fjörgynju,<br/>
sem vit bræðrum tveim<br/>
of bornar værim."<br/>
    ridge Oddrún kvað:
</p>
<p>
"Man ek, hvat þú<br/>
mæltir enn um aftan,<br/>
þá er ek Gunnari<br/>
gerðak drekku;<br/>
slíks dæmi kvað-at-tu<br/>
síðan mundu<br/>
meyja verða<br/>
nema mér einni."
</p>
<p>
Þá nam at setjask<br/>
sorgmóð kona<br/>
at telja böl<br/>
af trega stórum:
</p>
<p>
"Var ek upp alin<br/>
í jöfra sal,<br/>
- flestr fagnaði -<br/>
at fira ráði;<br/>
unða ek aldri<br/>
ok eign föður<br/>
fimm vetr eina,<br/>
svá at minn faðir lifði.
</p>
<p>
Þat nam at mæla<br/>
mál ið efsta<br/>
sjá móðr konungr,<br/>
áðr hann sylti:<br/>
mik bað hann gæða<br/>
gulli rauðu<br/>
ok suðr gefa<br/>
syni Grímhildar.
</p>
<p>
En hann Brynhildi<br/>
bað hjalm geta,<br/>
hana kvað hann óskmey<br/>
verða skyldu;<br/>
kvað-a hann ina æðri<br/>
alna mundu<br/>
mey í heimi,<br/>
nema mjötuðr spillti.
</p>
<p>
Brynhildr í búri<br/>
borða rakði,<br/>
hafði hon lýði<br/>
ok lönd um sik;<br/>
jörð dúsaði<br/>
ok upphiminn,<br/>
þá er bani Fáfnis<br/>
borg of þátti.
</p>
<p>
Þá var víg vegit<br/>
völsku sverði<br/>
ok borg brotin,<br/>
sú er Brynhildr átti;<br/>
var-a langt af því<br/>
heldr válítit,<br/>
unz þær vélar<br/>
vissi allar.
</p>
<p>
Þess lét hon harðar<br/>
hefndir verða,<br/>
svá at vér öll höfum<br/>
ærnar raunir;<br/>
þat mun á hölða<br/>
hvert land fara,<br/>
er hon lét sveltask<br/>
at Sigurði.
</p>
<p>
En ek Gunnari<br/>
gatk at unna,<br/>
bauga deili,<br/>
sem Brynhildr skyldi.
</p>
<p>
Buðu þeir árla<br/>
bauga rauða<br/>
ok bræðrum mínum<br/>
bætr ósmáar;<br/>
bað hann enn við mér<br/>
bú fimmtían,<br/>
hliðfarm Grana,<br/>
ef hann hafa vildi.
</p>
<p>
En Atli kvaðsk<br/>
eigi vilja<br/>
mund aldrigi<br/>
at megi Gjúka;<br/>
þeygi vit máttum<br/>
við munum vinna,<br/>
nema ek helt höfði<br/>
við hringbrota.
</p>
<p>
Mæltu margir<br/>
mínir niðjar,<br/>
kváðusk okkr hafa<br/>
orðit bæði;<br/>
en mik Atli kvað<br/>
eigi mundu<br/>
lýti ráða<br/>
né löst gera.
</p>
<p>
En slíks skyli<br/>
synja aldri<br/>
maðr fyr annan,<br/>
þar er munúð deilir.
</p>
<p>
Sendi Atli<br/>
áru sína<br/>
um myrkvan við<br/>
mín at freista;<br/>
ok þeir kómu þar,<br/>
er þeir koma né skyldu-t,<br/>
þá er breiddum vit<br/>
blæju eina.
</p>
<p>
Buðum vit þegnum<br/>
bauga rauða,<br/>
at þeir eigi<br/>
til Atla segði,<br/>
en þeir hvatliga<br/>
heim skunduðu<br/>
ok óliga<br/>
Atla sögðu.
</p>
<p>
En þeir Guðrúnu<br/>
görla leyndu því,<br/>
at hon heldr vita<br/>
halfu skyldi.
</p>
<p>
Hlymr var at heyra<br/>
hófgullinna,<br/>
þá er í garð riðu<br/>
Gjúka arfar;<br/>
þeir ór Högna<br/>
hjarta skáru,<br/>
en i ormgarð<br/>
annan lögðu.
</p>
<p>
Var ek enn farin<br/>
einu sinni<br/>
til Geirmundar<br/>
gerva drykkju;<br/>
nam horskr konungr<br/>
hörpu sveigja,<br/>
því at hann hugði mik<br/>
til hjalpar sér<br/>
kynríkr konungr,<br/>
of koma mundu.
</p>
<p>
Nam ek at heyra<br/>
ór Hléseyju,<br/>
hvé þar af stríðum<br/>
strengir gullu;<br/>
bað ek ambáttir<br/>
búnar verða,<br/>
vilda ek fylkis<br/>
fjörvi bjarga.
</p>
<p>
Létum fljóta<br/>
far sund yfir,<br/>
unz ek alla sák<br/>
Atla garða.
</p>
<p>
Þá kom in arma<br/>
út skævandi<br/>
móðir Atla,<br/>
- hon skyli morna -,<br/>
ok Gunnari<br/>
gróf til hjarta,<br/>
svá at ek máttig-a-k<br/>
mærum bjarga.
</p>
<p>
Oft undrumk þat,<br/>
hví ek eftir mák,<br/>
linnvengis Bil,<br/>
lífi halda;<br/>
er ek ógnhvötum<br/>
unna þóttumk<br/>
sverða deili,<br/>
sem sjalfri mér.
</p>
<p>
Sattu ok hlýddir,<br/>
meðan ek sagðak þér<br/>
mörg ill of sköp<br/>
mín ok þeira;<br/>
maðr hverr lifir<br/>
at munum sínum;<br/>
nú er of genginn<br/>
grátr Oddrúnar."<br/>
<h2>Atlakviða</h2>
    ridge Guðrún Gjúkadóttir hefndi bræðra sinna, svá sem frægt er orðit. Hon drap fyrst sonu Atla, en eftir drap hon Atla ok brenndi höllina ok hirðina alla. Um þetta er sjá kviða ort:
</p>
<p>
Atli sendi<br/>
ár til Gunnars<br/>
kunnan segg at ríða,<br/>
Knéfröðr var sá heitinn;<br/>
at görðum kom hann Gjúka<br/>
ok at Gunnars Höllu,<br/>
bekkjum aringreypum<br/>
ok at bjóri svásum.
</p>
<p>
Drukku þar dróttmegir,<br/>
en dyljendr þögðu,<br/>
vín í valhöllu,<br/>
vreiði sásk þeir Húna;<br/>
kallaði þá Knéfröðr<br/>
kaldri röddu,<br/>
seggr inn suðræni<br/>
sat hann á bekk háum:
</p>
<p>
"Atli mik hingat sendi<br/>
ríða erendi<br/>
mar inum mélgreypa<br/>
myrkvið inn ókunna,<br/>
at biðja yðr, Gunnarr,<br/>
at it á bekk kæmið<br/>
með hjalmum aringreypum<br/>
at sækja heim Atla.
</p>
<p>
Skjöldu kneguð þar velja<br/>
ok skafna aska,<br/>
hjalma gullroðna<br/>
ok Húna mengi,<br/>
silfrgyllt söðulklæði,<br/>
serki valrauða,<br/>
dafar darraðar,<br/>
drösla mélgreypa.
</p>
<p>
Völl lézk ykkr ok mundu gefa<br/>
víðrar Gnitaheiðar,<br/>
af geiri gjallanda<br/>
ok af gylltum stöfnum,<br/>
stórar meiðmar<br/>
ok staði Danpar,<br/>
hrís þat it mæra,<br/>
er meðr Myrkvið kalla."
</p>
<p>
Höfði vatt þá Gunnarr<br/>
ok Högna til sagði:<br/>
"Hvat ræðr þú okkr, seggr inn æri,<br/>
alls vit slíkt heyrum?<br/>
Gull vissa ek ekki<br/>
á Gnitaheiði,<br/>
þat er vit ættim-a<br/>
annat slíkt.
</p>
<p>
Sjau eigum vit salhús<br/>
sverða full,<br/>
hverju eru þeira<br/>
hjölt ór gulli;<br/>
minn veit ek mar beztan,<br/>
en mæki hvassastan,<br/>
boga bekksæma,<br/>
en brynjur ór gulli,<br/>
hjalm ok skjöld hvítastan<br/>
kominn ór höll Kíars,<br/>
einn er minn betri<br/>
en sé allra Húna."<br/>
    ridge Högni kvað:
</p>
<p>
"Hvat hyggr þú brúði bendu,<br/>
þá er hon okkr baug sendi,<br/>
varinn váðum heiðingja?<br/>
Hygg ek, at hon vörnuð byði.<br/>
Hár fann ek heiðingja<br/>
riðit í hring rauðum,<br/>
ylfskr er vegr okkarr<br/>
at ríða erendi."
</p>
<p>
Niðjar hvöttu Gunnar<br/>
né náungr annarr,<br/>
rýnendr né ráðendr<br/>
né þeir er ríkir váru;<br/>
kvaddi þá Gunnarr,<br/>
sem konungr skyldi,<br/>
mærr í mjöðranni<br/>
af móði stórum:
</p>
<p>
"Rístu nú, Fjörnir,<br/>
láttu á flet vaða<br/>
greppa gullskálir<br/>
með gumna höndum.
</p>
<p>
Ulfr mun ráða<br/>
arfi Niflunga,<br/>
gamlir, gránvarðir,<br/>
ef Gunnars missir,<br/>
birnir blakkfjallir<br/>
bíta þreftönnum,<br/>
gamna greystóði,<br/>
ef Gunnarr né kemr-at."
</p>
<p>
Leiddu landrögni<br/>
lýðar óneisir,<br/>
grátendr gunnhvata<br/>
ór garði húna.<br/>
Þá kvað þat inn æri<br/>
erfivörþr Högna:<br/>
"Heilir farið nú ok horskir,<br/>
hvars ykkr hugr teygir!"
</p>
<p>
Fetum létu fræknir<br/>
um fjöll at þyrja<br/>
mari ina mélgreypu<br/>
Myrkvið inn ókunna;<br/>
hristisk öll Húnmörk<br/>
þar er harðmóðgir fóru,<br/>
ráku þeir vandstyggva<br/>
völlu algræna.
</p>
<p>
Land sáu þeir Atla<br/>
ok liðskjalfar djúpa,<br/>
Bikka greppar standa<br/>
á borg inni háu,<br/>
sal of suðrþjóðum<br/>
sleginn sessmeiðum,<br/>
bundnum röndum,<br/>
bleikum skjöldum,<br/>
dafar darraðar;<br/>
en þar drakk Atli<br/>
vín í valhöllu,<br/>
verðir sátu úti<br/>
at varða þeim Gunnari,<br/>
af þeir hér vitja kvæmi<br/>
með geiri gjallanda<br/>
at vekja gram hildi.
</p>
<p>
Systir fann þeira snemst,<br/>
at þeir í sal kómu<br/>
bræðr hennar báðir, -<br/>
bjóri var hon lítt drukkin:<br/>
"Ráðinn ertu nú, Gunnarr.<br/>
Hvat muntu, ríkr, vinna<br/>
við Húna harmbrögðum?<br/>
Höll gakk þú ór snemma.
</p>
<p>
Betr hefðir þú, bróðir,<br/>
at þú í brynju færir,<br/>
sem hjalmum aringreypum<br/>
at séa heim Atla,<br/>
sætir þú í söðlum<br/>
sólheiða daga,<br/>
nái nauðfölva<br/>
létir nornir gráta,<br/>
Húna skjaldmeyjar<br/>
herfi kanna,<br/>
en Atla sjalfan<br/>
létir þú í ormgarð koma,<br/>
nú er sá ormgarðr<br/>
ykkr of folginn."<br/>
    ridge Gunnarr kvað:
</p>
<p>
"Seinat er nú, systir,<br/>
at samna Niflungum;<br/>
langt er at leita<br/>
lýða sinnis til,<br/>
ef rosmufjöll Rínar<br/>
rekka óneissa."
</p>
<p>
Fengu þeir Gunnar<br/>
ok í fjötur settu<br/>
vin Borgunda<br/>
ok bundu fastla.
</p>
<p>
Sjau hjó Högni<br/>
sverði hvössu,<br/>
en inum átta<br/>
hratt hann í eld heitan;<br/>
svá skal frækn<br/>
fjándum verjask<br/>
[sem] Högni varði<br/>
hendr [sínar].
</p>
<p>
-- -- Gunnars;<br/>
frágu fræknan,<br/>
ef fjör vildi,<br/>
gotna þjóðann,<br/>
gulli kaupa.<br/>
    ridge Gunnarr kvað:
</p>
<p>
"Hjarta skal mér Högna<br/>
í hendi liggja<br/>
blóðugt, ór brjósti<br/>
skorit baldriða<br/>
saxi slíðrbeitu,<br/>
syni þjóðans."
</p>
<p>
Skáru þeir hjarta<br/>
Hjalla ór brjósti<br/>
blóðugt ok á bjóð lögðu<br/>
ok báru þat fyr Gunnar.
</p>
<p>
Þá kvað þat Gunnarr,<br/>
gumna dróttinn:<br/>
"Hér hefi ek hjarta<br/>
Hjalla ins blauða,<br/>
ólíkt hjarta<br/>
Högna ins frækna,<br/>
er mjök bifask,<br/>
er á bjóði liggr,<br/>
bifðisk halfu meir,<br/>
er í brjósti lá."
</p>
<p>
Hló þá Högni,<br/>
er til hjarta skáru<br/>
kvikvan kumblasmið,<br/>
klökkva hann sízt hugði;<br/>
blóðugt þat á bjóð lögðu<br/>
ok báru fyr Gunnar.
</p>
<p>
Mærr kvað þat Gunnarr<br/>
geirniflungr:<br/>
"Hér hefi ek hjarta<br/>
Högna ins frækna,<br/>
ólíkt hjarta<br/>
Hjalla ins blauða,<br/>
er lítt bifask,<br/>
er á bjóði liggr,<br/>
bifðisk svági mjök,<br/>
þá er í brjósti lá.
</p>
<p>
Svá skaltu, Atli,<br/>
augum fjarri,<br/>
sem munt<br/>
menjum verða;<br/>
er und einum mér<br/>
öll of folgin<br/>
hodd Niflunga,<br/>
lifir-a nú Högni.
</p>
<p>
Ey var mér týja,<br/>
meðan vit tveir lifðum,<br/>
nú er mér engi,<br/>
er ek einn lifik.<br/>
Rín skal ráða<br/>
rógmalmi skatna,<br/>
svinn, áskunna<br/>
arfi Niflunga,<br/>
- í veltanda vatni<br/>
lýsask valbaugar, -<br/>
heldr en á höndum gull<br/>
skíni Húna börnum."<br/>
    ridge Atli kvað:
</p>
<p>
"Ýkvið ér hvélvögnum,<br/>
haftr er nú í böndum."
</p>
<p>
Atli inn ríki<br/>
reið Glaum mönum,<br/>
sleginn rógþornum,<br/>
sifjungr þeira.<br/>
-- -- --<br/>
Guðrún sigtífa,<br/>
varnaði við tárum,<br/>
vaðin í þyshöllu.<br/>
    ridge Guðrún kvað:
</p>
<p>
"Svá gangi þér, Atli,<br/>
sem þú við Gunnar áttir<br/>
eiða oft of svarða<br/>
ok ár of nefnda,<br/>
at sól inni suðrhöllu<br/>
ok at Sigtýs bergi,<br/>
hölkvi hvílbeðjar<br/>
ok at hringi Ullar."::<br/>
Ok meir þaðan<br/>
menvörð bituls<br/>
dolgrögni dró<br/>
til dauðs skokkr.
</p>
<p>
Lifanda gram<br/>
lagði í garð,<br/>
þan er skriðinn var,<br/>
skatna mengi,<br/>
innan ormum,<br/>
en einn Gunnarr<br/>
heiftmóðr hörpu<br/>
hendi kníði,<br/>
glumðu strengir;<br/>
svá skal gulli<br/>
frækn hringdrifi<br/>
við fira halda.
</p>
<p>
Atli lét<br/>
lands síns á vit<br/>
jó eyrskáan<br/>
aftr frá morði;<br/>
dynr var í garði,<br/>
dröslum of þrungit,<br/>
vápnsöngr virða,<br/>
váru af heiði komnir.
</p>
<p>
Út gekk þá Guðrún<br/>
Atla í gögn<br/>
með gylltum kálki<br/>
at reifa gjöld rögnis:<br/>
"Þiggja knáttu, þengill,<br/>
í þinni höllu<br/>
glaðr at Guðrúnu<br/>
gnadda niflfarna."
</p>
<p>
Umðu ölskálir<br/>
Atla vínhöfgar,<br/>
þá er í höll saman<br/>
Húnar tölðusk,<br/>
gumar gransíðir,<br/>
gengu inn hvatir.
</p>
<p>
Skævaði þá in skírleita<br/>
-- -- --<br/>
veigar þeim at bera,<br/>
afkár dís jöfrum<br/>
ok ölkrásir valði<br/>
nauðug neffölum,<br/>
en níð sagði Atla:
</p>
<p>
"Sona hefir þinna,<br/>
sverða deilir,<br/>
hjörtu hrædreyrug<br/>
við hunang of tuggin;<br/>
melta knáttu, móðugr,<br/>
manna valbráðir,<br/>
eta at ölkrásum<br/>
ok í öndugi at senda.
</p>
<p>
Kallar-a þú síðan<br/>
til knéa þinna<br/>
Erp né Eitil,<br/>
ölreifa tvá;<br/>
sér-a-ðu síðan<br/>
í seti miðju<br/>
gulls miðlendr<br/>
geira skefta,<br/>
manar meita<br/>
né mara keyra."
</p>
<p>
Ymr varð á bekkjum,<br/>
afkárr söngr virða,<br/>
gnýr und guðvefjum,<br/>
grétu börn Húna;<br/>
nema ein Guðrún,<br/>
er hon æva grét<br/>
bræðr sína berharða<br/>
ok buri svása,<br/>
unga, ófróða,<br/>
þá er hon við Atla gat.
</p>
<p>
Gulli söri<br/>
in gaglbjarta,<br/>
hringum rauðum<br/>
reifði hon húskarla;<br/>
sköp lét hon vaxa,<br/>
en skíran malm vaða,<br/>
æva fljóð ekki<br/>
gáði fjarghúsa.
</p>
<p>
Óvarr Atli<br/>
óðan hafði hann sik drukkit,<br/>
vápn hafði hann ekki,<br/>
varnaði-t hann við Gudrúnu,<br/>
oft var sá leikr betri,<br/>
þá er þau lint skyldu<br/>
oftar um faðmask<br/>
fyr öðlingum.
</p>
<p>
Hon beð broddi<br/>
gaf blóð at drekka<br/>
hendi helfússi<br/>
ok hvelpa leysti,<br/>
hratt fyr hallar dyrr<br/>
ok húskarla vakði<br/>
brandi brúðr heitum,<br/>
þau lét hon gjöld bræðra.
</p>
<p>
Eldi gaf hon þá alla,<br/>
er inni váru<br/>
ok frá morði þeira Gunnars<br/>
komnir váru ór Myrkheimi;<br/>
forn timbr fellu,<br/>
fjarghús ruku,<br/>
bær Buðlunga,<br/>
brunnu ok skjaldmeyjar<br/>
inni aldrstamar,<br/>
hnigu í eld heitan.
</p>
<p>
Fullrætt er um þetta,<br/>
ferr engi svá síðan<br/>
brúðr í brynju<br/>
bræðra at hefna;<br/>
hon hefir þriggja<br/>
þjóðkonunga<br/>
banorð borit,<br/>
björt, áðr sylti.<br/>
    ridge Enn segir gleggra í Atlamálum inum grænlenzkum.
<h2>Atlamál in grænlenzku</h2>
</p>
<p>
Frétt hefir öld óvu,<br/>
þá er endr of gerðu<br/>
seggir samkundu,<br/>
sú var nýt fæstum,<br/>
æxtu einmæli,<br/>
yggr var þeim síðan<br/>
ok it sama sonum Gjúka,<br/>
er váru sannráðnir.
</p>
<p>
Sköp æxtu skjöldunga,<br/>
- skyldu-at feigir, -<br/>
illa réðsk Atla,<br/>
átti hann þó hyggju;<br/>
felldi stoð stóra,<br/>
stríddi sér harðla,<br/>
af bragði boð sendi,<br/>
at kvæmi brátt mágar.
</p>
<p>
Horsk var húsfreyja,<br/>
hugði at mannviti;<br/>
lag heyrði hon orða,<br/>
hvat þeir á laun mæltu;<br/>
þá var vant vitri,<br/>
vildi hon þeim hjalpa,<br/>
skyldi of sæ sigla,<br/>
en sjalf né komsk-at.
</p>
<p>
Rúnar nam at rísta,<br/>
rengdi þær Vingi<br/>
- fárs var hann flýtandi -,<br/>
áðr hann fram seldi;<br/>
fóru þá síðan<br/>
sendimenn Atla<br/>
um fjörð Lima,<br/>
þar er fræknir bjuggu.
</p>
<p>
Ölværir urðu<br/>
ok elda kyndu,<br/>
hugðu vætr véla,<br/>
er þeir váru komnir;<br/>
tóku þeir fórnir,<br/>
er þeim fríðr sendi,<br/>
hengðu á súlu,<br/>
hugðu-t þat varða.
</p>
<p>
Kom þá Kostbera,<br/>
kvæn var hon Högna,<br/>
kona kapps gálig,<br/>
ok kvaddi þá báða;<br/>
glöð var ok Glaumvör,<br/>
er Gunnarr átti,<br/>
fellsk-at saðr sviðri,<br/>
sýsti of þörf gesta.
</p>
<p>
Buðu þeir heim Högna,<br/>
ef hann þá heldr færi,<br/>
sýn var svipvísi,<br/>
ef þeir sín gæði;<br/>
hét þá för Gunnarr,<br/>
ef Högni vildi,<br/>
Högni því nítti-t,<br/>
er hinn of réði.
</p>
<p>
Báru mjöð mærar,<br/>
margs var alls beini;<br/>
fór þar fjölð horna,<br/>
unz þótti fulldrukkit.
</p>
<p>
Hjú gerðu hvílu<br/>
sem þeim hægst þótti;<br/>
kennd var Kostbera,<br/>
kunni hon skil rúna,<br/>
innti orðstafi<br/>
at eldi ljósum;<br/>
gæta varð hon tungu<br/>
í góma báða,<br/>
váru svá villtar,<br/>
at var vant at ráða.
</p>
<p>
Sæing fóru síðan<br/>
sína þau Högni;<br/>
dreymði dróttláta,<br/>
dulði þess vætki,<br/>
sagði horsk hilmi,<br/>
þegars hon réð vakna:
</p>
<p>
"Heiman gerisk þú, Högni,<br/>
hyggðu at ráðum,<br/>
fár er fullrýninn,<br/>
far þú í sinn annat;<br/>
réð ek þér rúnar,<br/>
er reist þín systir,<br/>
björt hefir þér eigi<br/>
boðit í sinn þetta.
</p>
<p>
Eitt ek mest undrumk,<br/>
mák-at ek enn hyggja,<br/>
hvat þá varð vitri,<br/>
er skyldi villt rísta;<br/>
því at svá var á vísat,<br/>
sem undir væri<br/>
bani ykkarr beggja,<br/>
ef it bráðla kvæmið;<br/>
vant er stafs vífi,<br/>
eða valda aðrir."<br/>
    ridge Högni kvað:
</p>
<p>
"Allar ro illúðgar,<br/>
ákk-a ek þess kynni<br/>
vilk-a ek þess leita,<br/>
nema launa eigim;<br/>
okkr mun gramr gulli<br/>
reifa glóðrauðu;<br/>
óumk ek aldregi,<br/>
þótt vér ógn fregnim."<br/>
    ridge Kostbera kvað:
</p>
<p>
"Stopalt munuð ganga,<br/>
ef it stundið þangat;<br/>
ykkr mun ástkynni<br/>
eigi í sinn þetta;<br/>
dreymdi mik, Högni,<br/>
dyljumk þat eigi;<br/>
ganga mun ykkr andæris,<br/>
eða ella hræðumk.
</p>
<p>
Blæju hugða ek þína<br/>
brenna í eldi,<br/>
hryti hár logi<br/>
hús mín í gögnum."<br/>
    ridge Högni kvað:
</p>
<p>
"Liggja hér línklæði,<br/>
þau er lítt rækið,<br/>
þau munu brátt brenna,<br/>
þau er þú blæju sátt."<br/>
    ridge Kostbera kvað:
</p>
<p>
"Björn hugða ek hér inn kominn,<br/>
bryti upp stokka,<br/>
hristi svá hramma,<br/>
at vér hrædd yrðim;<br/>
munn oss mörg hefði,<br/>
svá at vér mættim ekki;<br/>
þar var ok þrömmun<br/>
þeygi svá lítil."<br/>
    ridge Högni kvað:
</p>
<p>
"Veðr mun þar vaxa,<br/>
verða ótt snemma,<br/>
hvítabjörn hugðir,<br/>
þar mun hregg austan."<br/>
    ridge Kostbera kvað:
</p>
<p>
"Örn hugða ek hér inn fljúga<br/>
at endlöngu húsi,<br/>
þat mun oss drjúgt deilask,<br/>
dreifði hann oss öll blóði,<br/>
hugða ek af heitum<br/>
at væri hamr Atla."<br/>
    ridge Högni kvað:
</p>
<p>
"Slátrum sýsliga,<br/>
séum þá roðru,<br/>
oft er þat fyr öxnum,<br/>
er örnu dreymir;<br/>
heill er hugr Atla,<br/>
hvatki er þik dreymir."<br/>
Lokit því létu,<br/>
líðr hver ræða.
</p>
<p>
Vöknuðu vel borin,<br/>
var þar sams dæmi,<br/>
gettisk þess Glaumvör,<br/>
at væri grand svefna<br/>
-- -- -- við Gunnarr<br/>
at fáa tvær leiðir.<br/>
    ridge Glaumvör kvað:
</p>
<p>
"Görvan hugða ek þér galga,<br/>
gengir þú at hanga,<br/>
æti þik ormar,<br/>
yrða ek þik kvikvan,<br/>
gerðisk rök ragna;<br/>
ráð þú, hvat þat væri."<br/>
    ridge Gunnarr kvað:
</p>
<p>
. . . . . . . . . . .<br/>
    ridge Glaumvör kvað:
</p>
<p>
"Blóðgan hugða ek mæki<br/>
borinn ór serk þínum<br/>
- illt er svefn slíkan<br/>
at segja nauðmanni, -<br/>
geir hugða ek standa<br/>
í gögnum þik miðjan,<br/>
emjuðu ulfar<br/>
á endum báðum."<br/>
    ridge Gunnarr kvað:
</p>
<p>
"Rakkar þar renna,<br/>
ráðask mjök geyja,<br/>
oft verðr glaumr hunda<br/>
fyr geira flaugun."<br/>
    ridge Glaumvör kvað:
</p>
<p>
"Á hugða ek hér inn renna<br/>
at endlöngu húsi,<br/>
þyti af þjósti,<br/>
þeystisk of bekki,<br/>
bryti fætr ykra<br/>
bræðra hér tveggja,<br/>
gerði-t vatn vægja;<br/>
vera mun þat fyr nökkvi."<br/>
    ridge Gunnarr kvað:
</p>
<p>
. . . . . . . . . . .<br/>
    ridge Glaumvör kvað:
</p>
<p>
"Konur hugðak dauðar<br/>
koma í nótt hingat,<br/>
væri-t vart búnar,<br/>
vildi þik kjósa,<br/>
byði þér bráðliga<br/>
til bekkja sinna;<br/>
ek kveð aflima<br/>
orðnar þér dísir."<br/>
    ridge Gunnarr kvað:
</p>
<p>
"Seinat er at segja,<br/>
svá er nú ráðit;<br/>
forumk-a för þó,<br/>
alls þó ar fara ætlat;<br/>
margt er mjök glíkligt,<br/>
at mynim skammæir."
</p>
<p>
Litu er lýsti,<br/>
létusk þeir fúsir,<br/>
allir upp rísa,<br/>
önnur þau löttu,<br/>
fóru fimm saman,<br/>
fleiri til váru<br/>
halfu húskarlar,<br/>
hugat var því illa.<br/>
Snævarr ok Sólarr,<br/>
synir váru þeir Högna,<br/>
Orkning þann hétu,<br/>
er þeim enn fylgði,<br/>
blíðr var börr skjaldar<br/>
bróðir hans kvánar.
</p>
<p>
Fóru fagrbúnar,<br/>
unz þau fjörðr skilði;<br/>
löttu ávallt ljósar,<br/>
létu-at heldr segjask.
</p>
<p>
Glaumvör kvað at orði,<br/>
er Gunnarr átti,<br/>
mælti hon við Vinga,<br/>
sem henni vert þótti:<br/>
"Veitk-at ek, hvárt verðlaunið<br/>
at vilja ossum;<br/>
glæpr er gests kváma,<br/>
ef í gerisk nakkvat."
</p>
<p>
Sór þá Vingi,<br/>
sér réð hann lítt eira:<br/>
"Eigi hann jötnar,<br/>
ef hann at yðr lygi,<br/>
galgi görvallan,<br/>
ef hann á grið hygði."
</p>
<p>
Bera kvað at orði,<br/>
blíð í hug sínum:<br/>
"Sigli þér sælir<br/>
ok sigr árnið;<br/>
fari sem ek fyr mælik,<br/>
fæst eigi því níta."
</p>
<p>
Högni svaraði,<br/>
hugði gótt nánum:<br/>
"Huggizk it, horskar,<br/>
hvégi er þat gervisk;<br/>
mæla þat margir,<br/>
missir þó stórum,<br/>
mörgum ræðr litlu,<br/>
hvé verðr leiddr heiman."
</p>
<p>
Sásk til síðan,<br/>
áðr í sundr hyrfi,<br/>
þá hygg ek sköp skiptu,<br/>
skilðusk vegir þeira.
</p>
<p>
Róa námu ríki,<br/>
rifu kjöl halfan,<br/>
beystu bakföllum,<br/>
brugðusk heldr reiðir,<br/>
hömlur slitnuðu,<br/>
háir brotnuðu,<br/>
gerðu-t far festa,<br/>
áðr þeir frá hyrfi.
</p>
<p>
Litlu ok lengra,<br/>
- lok mun ek þess segja -,<br/>
bæ sá þeir standa,<br/>
er Buðli átti;<br/>
hátt hriktu grindr,<br/>
er Högni kníði.
</p>
<p>
Orð kvað þá Vingi,<br/>
þats án væri:<br/>
"Farið firr húsi,<br/>
- flátt er til sækja,<br/>
brátt hefi ek ykkr brennda,<br/>
bragðs skuluð höggnir,<br/>
fagrt bað ek ykkr kvámu,<br/>
flátt var þó undir -<br/>
ella heðan bíðið,<br/>
meðan ek hegg yðr galga."
</p>
<p>
Orð kvað hitt Högni,<br/>
hugði lítt vægja,<br/>
varr at véttugi,<br/>
er varð at reyna:<br/>
"Hirða þú oss hræða,<br/>
hafðu þat fram sjaldan,<br/>
ef þú eykr orði,<br/>
illt muntu þér lengja."
</p>
<p>
Hrundu þeir Vinga<br/>
ok í hel drápu,<br/>
öxar at lögðu,<br/>
meðan í önd hixti.
</p>
<p>
Flykkðusk þeir Atli<br/>
ok fóru í brynjur,<br/>
gengu svá görvir,<br/>
at var garðr milli;<br/>
urpusk á orðum<br/>
allir senn reiðir:<br/>
"Fyrr várum fullráða<br/>
at firra yðr lífi."
</p>
<p>
"Á sér þat illa,<br/>
ef höfðuð áðr ráðit,<br/>
en eruð óbúnir,<br/>
ok höfum einn felldan,<br/>
lamðan til heljar,<br/>
liðs var sá yðvars."
</p>
<p>
Óðir þá urðu,<br/>
er þat orð heyrðu,<br/>
forðuðu fingrum<br/>
ok fengu í snæri,<br/>
skutu skarpliga<br/>
ok skjöldum hlífðusk.
</p>
<p>
Inn kom þá andspilli,<br/>
hvat úti drýgðu,<br/>
halir fyr höllu,<br/>
heyrðu þræl segja.
</p>
<p>
Ötul var þá Guðrún,<br/>
er hon ekka heyrði,<br/>
hlaðin halsmenjum,<br/>
hreytti hon þeim gervöllum,<br/>
slöngði svá silfri,<br/>
at í sundr hrutu baugar.
</p>
<p>
Út gekk hon síðan,<br/>
yppði-t lítt hurðum,<br/>
fór-a fælt þeygi<br/>
ok fagnaði komnum,<br/>
hvarf til Niflunga,<br/>
sú var hinzt kveðja,<br/>
fylgði saðr slíku,<br/>
sagði hon mun fleira:
</p>
<p>
"Leitaða ek í líkna<br/>
at letja ykkr heiman,<br/>
sköpum viðr manngi,<br/>
ok skuluð þó hér komnir."<br/>
Mælti af mannviti,<br/>
ef mundu sættask;<br/>
ekki at reðusk,<br/>
allir ní kváðu.
</p>
<p>
Sá þá sælborin,<br/>
at þeir sárt léku,<br/>
hugði á harðræði<br/>
ok hrauzk ór skikkju;<br/>
nökðan tók hon mæki<br/>
ok niðja fjör varði,<br/>
hæg var-at hjaldri,<br/>
hvars hon hendr festi.
</p>
<p>
Dóttir lét Gjúka<br/>
drengi tvá hníga,<br/>
bróður hjó hon Atla,<br/>
bera varð þann síðan,<br/>
skapði hon svá skæru,<br/>
skelldi fót undan.
</p>
<p>
Annan réð hon höggva,<br/>
svá at sá upp reis-at,<br/>
í helju hon þann hafði,<br/>
þeygi henni hendr skulfu.
</p>
<p>
Þjörku þar gerðu,<br/>
þeiri var við brugðit,<br/>
þat brá of allt annat,<br/>
er unnu börn Gjúka;<br/>
svá kváðu Niflunga,<br/>
meðan sjalfir lifðu,<br/>
skapa sókn sverðum,<br/>
slítask af brynjur,<br/>
höggva svá hjalma<br/>
sem þeim hugr dygði.
</p>
<p>
Morgin mest vágu,<br/>
unz miðjan dag líddi,<br/>
óttu alla<br/>
ok öndurðan dag;<br/>
fyrr var fullvegit,<br/>
flóði völlr blóði,<br/>
átján áðr fellu,<br/>
efri þeir urðu.<br/>
Beru tveir sveinar<br/>
ok bróðir hennar.
</p>
<p>
Röskr tók at ræða,<br/>
þótt hann reiðr væri:<br/>
"Illt er um litask,<br/>
yðr er þat kenna;<br/>
várum þrír tigir,<br/>
þegnar vígligir,<br/>
eftir lifum ellifu,<br/>
ór er þar brunnit.
</p>
<p>
Bæðr várum fimm,<br/>
er Buðla misstum;<br/>
hefir nú Hel halfa,<br/>
en höggnir tveir liggja.
</p>
<p>
Mægð gat ek mikla,<br/>
mák-a-k því leyna,<br/>
kona váliga,<br/>
knák-a ek þess njóta;<br/>
hljótt áttum sjaldan,<br/>
síz komt í hendr ossar,<br/>
firrðan mik frændum,<br/>
féi oft svikinn,<br/>
senduð systur helju,<br/>
slíks ek mest kennumk."<br/>
    ridge Guðrún kvað:
</p>
<p>
"Getr þú þess, Atli,<br/>
gerðir svá fyrri,<br/>
móður tókt mína<br/>
ok myrðir til hnossa,<br/>
svinna systrungu<br/>
sveltir þú í helli,<br/>
hlægligt mér þat þykkir,<br/>
er þú þinn harm tínir;<br/>
goðum ek þat þakka,<br/>
er þér gengsk illa."<br/>
    ridge Atli kvað:
</p>
<p>
"Eggja ek yðr, jarlar,<br/>
auka harm stóran<br/>
vífs ins vegliga,<br/>
vilja ek þat líta;<br/>
kostið svá keppa,<br/>
at klökkvi Guðrún,<br/>
séa ek þat mætta,<br/>
at hon sér né ynði-t.
</p>
<p>
Takið ér Högna<br/>
ok hyldið með knífi,<br/>
skerið ór hjarta,<br/>
skuluð þess görvir,<br/>
Gunnar grimmúðgan<br/>
á galga festið,<br/>
bellið því bragði,<br/>
bjóðið til ormum."<br/>
    ridge Högni kvað:
</p>
<p>
"Ger, sem til lystir,<br/>
glaðr munk þess bíða,<br/>
röskr munk þér reynask,<br/>
reynt hefi ek fyrr brattara;<br/>
höfuð hnekking,<br/>
meðan heilir várum,<br/>
nú erum svá sárir,<br/>
at þá mátt sjalfr valda."
</p>
<p>
Beiti þat mælti,<br/>
bryti var hann Atla:<br/>
"Tökum vér Hjalla,<br/>
en Högna forðum,<br/>
högum vér halft yrkjum,<br/>
hann er skapdauði,<br/>
lifir-a svá lengi,<br/>
löskr mun hann æ heitinn."
</p>
<p>
Hræddr var hvergætir,<br/>
helt-a in lengr rúmi,<br/>
kunni klökkr verða,<br/>
kleif í rá hverja;<br/>
vesall lézk vígs þeira,<br/>
er skyldi váss gjalda,<br/>
ok sinn dag dapran<br/>
at deyja frá svínum,<br/>
allri örkostu,<br/>
er hann áðr hafði.
</p>
<p>
Tóku þeir brás Buðla<br/>
ok brugðu til knífi,<br/>
æpði illþræli,<br/>
áðr odds kenndi,<br/>
tóm lézk at eiga<br/>
teðja vel garða,<br/>
vinna it vergasta,<br/>
ef hann við rétti,<br/>
feginn lézk þó Hjalli,<br/>
at hann fjör þægi.
</p>
<p>
Gættisk þess Högni<br/>
- gerva svá færi -,<br/>
at árna ánauðgum,<br/>
at undan gengi:<br/>
"Fyrir kveð ek mér minna<br/>
at fremja leik þenna.<br/>
Hví mynim hér vilja<br/>
heyra á þá skræktun?"
</p>
<p>
Þrifu þeir þjóðgóðan,<br/>
þá var kostr engi<br/>
rekkum rakklátum<br/>
ráð enn lengr dvelja;<br/>
hló þá Högni,<br/>
heyrðu dagmegir,<br/>
keppa hann svá kunni,<br/>
kvöl hann vel þolði.
</p>
<p>
Harpu tók Gunnarr,<br/>
hrærði ilkvistum,<br/>
sláa hann svá kunni,<br/>
at snótir grétu,<br/>
klukku þeir karlar,<br/>
er kunnu görst heyra;<br/>
ríkri ráð sagði;<br/>
raftar sundr brustu.
</p>
<p>
Dó þá dýrir,<br/>
dags var heldr snemma,<br/>
létu þeir á lesti<br/>
lifa íþróttir.
</p>
<p>
Stórr þóttisk Atli,<br/>
sté hann of þá báða,<br/>
horskri harm sagði<br/>
ok réð heldr at bregða:<br/>
"Morginn er nú, Guðrún,<br/>
misst hefir þú þér hollra;<br/>
sums ertu sjalfskapa,<br/>
at hafi svá gengit."<br/>
    ridge Guðrún kvað:
</p>
<p>
"Feginn ertu, Atli,<br/>
ferr þú víg lýsa,<br/>
á munu þér iðrar,<br/>
ef þú allt reynir;<br/>
sú mun erfð eftir,<br/>
ek kann þér segja:<br/>
Ills gengsk þér aldri,<br/>
nema ek ok deyja."<br/>
    ridge Atli kvað:
</p>
<p>
"Kann ek slíks synja,<br/>
sé ek til ráð annat<br/>
halfu hógligra,<br/>
- höfnum oft góðu -,<br/>
mani mun ek þik hugga,<br/>
mætum ágætum,<br/>
silfri snæhvítu,<br/>
sem þú sjalf vilir."<br/>
    ridge Guðrún kvað:
</p>
<p>
"Ón er þess engi,<br/>
ek vil því níta;<br/>
sleit ek þá sáttir,<br/>
er váru sakar minni;<br/>
afkár ek áðr þótta,<br/>
á mun nú gæða,<br/>
hræfða ek um hotvetna,<br/>
meðan Högni lifði.
</p>
<p>
Alin vit upp várum<br/>
í einu húsi,<br/>
lékum leik margan<br/>
ok í lundi óxum,<br/>
gæddi okkr Grímhildr<br/>
gulli ok halsmenjum;<br/>
bana muntu mér bræðra<br/>
bæta aldrigi<br/>
né vinna þess ekki,<br/>
at mér vel þykki.
</p>
<p>
Kostum drepr kvenna<br/>
karla ofríki;<br/>
í kné gengr hnefi,<br/>
ef kvistir þverra;<br/>
tré tekr at hníga,<br/>
ef höggr tág undan;<br/>
nú máttu einn, Atli,<br/>
öllu hér ráða."
</p>
<p>
Gnótt var grunnýðgi,<br/>
er gramr því trúði,<br/>
sýn var sveipvísi,<br/>
ef hann sín gæði;<br/>
kröpp var þá Guðrún,<br/>
kunni of hug mæla,<br/>
létt hon sér gerði,<br/>
lék hon tveim skjöldum.
</p>
<p>
Æxti hon öldrykkjur<br/>
at erfa bræðr sína,<br/>
samr lézk ok Atli<br/>
at sína gerva.
</p>
<p>
Lokit því létu,<br/>
lagat var drykkju,<br/>
sú var samkunda<br/>
við svörfun ofmikla;<br/>
ströng var stórhuguð,<br/>
stríddi hon ætt Buðla,<br/>
vildi hon ver sínum<br/>
vinna ofrhefndir.
</p>
<p>
Lokkaði hon litla<br/>
ok lagði við stokki,<br/>
glúpnuðu grimmir<br/>
ok grétu þeygi,<br/>
fóru í faðm móður,<br/>
fréttu, hvat þá skyldi.<br/>
    ridge Guðrún kvað:
</p>
<p>
"Spyrið lítt eftir,<br/>
spilla ætla ek báðum,<br/>
lyst várumk þess lengi<br/>
at lyfja ykkr elli."<br/>
    ridge Sveinarnir kváðu:
"Blótt, sem vill, börnum,<br/>
bannar þat manngi,<br/>
skömm mun ró reiði,<br/>
ef þú reynir görva."
</p>
<p>
Brá þá barnæsku<br/>
bræðra in kappsvinna,<br/>
skipti-t skapliga,<br/>
skar hon á hals báða.<br/>
Enn frétti Atli,<br/>
hvert farnir væri<br/>
sveinar hans leika,<br/>
er hann sá þá hvergi.<br/>
    ridge Guðrún kvað:
</p>
<p>
"Yfir ráðumk ganga<br/>
Atla til segja;<br/>
dylja munk þik eigi,<br/>
dóttir Grímhildar;<br/>
glaða mun þik minnst, Atli,<br/>
ef þú görva reynir;<br/>
vakðir vá mikla,<br/>
er þú vátt bræðr mína.
</p>
<p>
Svaf ek mjök sjaldan,<br/>
síðans þeir fellu,<br/>
hét ek þér hörðu,<br/>
hefi ek þik nú minntan;<br/>
morgin mér sagðir,<br/>
man ek enn þann görva,<br/>
nú er ok aftann,<br/>
átt þú slíkt at frétta.
</p>
<p>
Maga hefir þú þinna<br/>
misst, sem þú sízt skyldir,<br/>
hausa veizt þú þeira<br/>
hafða at ölskálum,<br/>
drýgða ek þér svá drykkju,<br/>
dreyra blett ek þeira.
</p>
<p>
Tók ek þeira hjörtu,<br/>
ok á teini steikðak,<br/>
selda ek þér síðan,<br/>
sagðak, at kalfs væri:<br/>
einn þú því ollir,<br/>
ekki réttu leifa,<br/>
töggtu tíðliga,<br/>
trúðir vel jöxlum.
</p>
<p>
Barna veiztu þinna,<br/>
biðr sér fár verra;<br/>
hlut veld ek mínum,<br/>
hælumk þó ekki."<br/>
    ridge Atli kvað:
</p>
<p>
"Grimm vartu, Guðrún,<br/>
er þú gera svá máttir,<br/>
barna þinna blóði<br/>
at blanda mér drykkju;<br/>
snýtt hefir þú sifjungum,<br/>
sem þú sizt skyldir,<br/>
mér lætr þú ok sjalfum<br/>
millum ills lítit."<br/>
    ridge Guðrún kvað:
</p>
<p>
"Vili mér enn væri<br/>
at vega þik sjalfan,<br/>
fátt er fullilla<br/>
farit við gram slíkan;<br/>
drýgt þú fyrr hafðir<br/>
þat, er menn dæmi vissu-t til,<br/>
heimsku, harðræðis<br/>
í heimi þessum;<br/>
nú hefir þú enn aukit,<br/>
þat er áðan frágum;<br/>
greipt glæp stóran,<br/>
gört hefir þú þitt erfi."<br/>
    ridge Atli kvað:
</p>
<p>
"Brennd muntu á báli<br/>
ok barið grjóti áðr,<br/>
þá hefir þú árnat<br/>
þatstu æ beiðisk."<br/>
    ridge Guðrún kvað:
"Seg þér slíkar<br/>
sorgir ár morgin,<br/>
fríðra vil ek dauða<br/>
fara í ljós annat."
</p>
<p>
Sátu samtýnis,<br/>
sendusk fárhugi,<br/>
hendusk heiftyrði,<br/>
hvártki sér unði;<br/>
heift óx Hniflungi,<br/>
hugði á stórræði,<br/>
gat fyr Guðrúnu,<br/>
at hann væri grimmr Atla.
</p>
<p>
Kómu í hug henni<br/>
Högna viðfarar,<br/>
talði happ hánum,<br/>
ef hann hefnt ynni.<br/>
Veginn var þá Atli,<br/>
var þess skammt bíða,<br/>
sonr vá Högna<br/>
ok sjalf Guðrún.
</p>
<p>
Röskr tók at ræða,<br/>
rakðisk ór svefni,<br/>
kenndi brátt benja,<br/>
bands kvað hann þörf enga:<br/>
"Segið it sannasta,<br/>
hverr vá son Buðla,<br/>
emk-a ek lítt leikinn,<br/>
lífs tel ek ván enga."<br/>
    ridge Guðrún kvað:
</p>
<p>
"Dylja mun þik eigi<br/>
dóttir Grímhildar,<br/>
látumk því valda,<br/>
er líðr þína æfi,<br/>
en sumu sonr Högna,<br/>
er þik sár mæða."<br/>
    ridge Atli kvað:
</p>
<p>
"Vaðit hefir þú at vígi,<br/>
þótt væri-t skaplikt,<br/>
illt er vin véla,<br/>
þanns þér vel trúir;<br/>
beiddr fór ek heiman<br/>
at biðja þín, Guðrún.
</p>
<p>
Leyfð vartu ekkja,<br/>
létu stórráða,<br/>
varð-a ván lygi,<br/>
er vér of reyndum;<br/>
fórtu heim hingat,<br/>
fylgði oss herr manna,<br/>
allt var ítarligt<br/>
um órar ferðir.
</p>
<p>
Margs var alls sómi<br/>
manna tíginna,<br/>
naut váru ærin,<br/>
nutum af stórum,<br/>
þar var fjölð féar,<br/>
fengu til margir.
</p>
<p>
Mund galt ek mærri<br/>
meiðma fjölð þiggja,<br/>
þræla þría tigu,<br/>
þýjar sjau góðar,<br/>
sæmð var at slíku,<br/>
silfr var þó meira.
</p>
<p>
Léztu þér allt þykkja,<br/>
sem ekki væri,<br/>
meðan lönd þau lágu,<br/>
er mér leifði Buðli,<br/>
gróftu svá undir,<br/>
gerði-t hlut þiggja;<br/>
sværu léztu þína<br/>
sitja oft grátna,<br/>
fann ek í hug heilum<br/>
hjóna vætr síðan."<br/>
    ridge Guðrún kvað:
</p>
<p>
"Lýgr þú nú, Atli,<br/>
þótt ek þat lítt rekja;<br/>
heldr var ek hæg sjaldan,<br/>
hóftu þó stórum;<br/>
börðuzk ér bræðr ungir,<br/>
báruzk róg milli;<br/>
halft gekk til heljar<br/>
ór húsi þínu;<br/>
hrolldi hotvetna<br/>
þat er til hags skyldi.
</p>
<p>
Þrjú várum systkin,<br/>
þóttum óvægin,<br/>
fórum af landi,<br/>
fylgðum Sigurði,<br/>
skæva vér létum,<br/>
skipi hvert várt stýrði,<br/>
örkuðum at auðnu,<br/>
unz vér austr kómum.
</p>
<p>
Konung drápum fyrstan,<br/>
kurum land þaðra,<br/>
hersar oss á hönd gengu,<br/>
hræðslu þat vissi;<br/>
vágum ór skógi<br/>
þanns vildum syknan,<br/>
settum þann sælan,<br/>
er sér né átti-t.
</p>
<p>
Dauðr varð inn húnski,<br/>
drap þá brátt kosti,<br/>
strangt var angr ungri<br/>
ekkju nafn hljóta;<br/>
kvöl þótti kvikri<br/>
at koma í hús Atla,<br/>
átti áðr kappi,<br/>
illr var sá missir.
</p>
<p>
Komt-a-ðu af því þingi,<br/>
er vér þat frægim,<br/>
at þú sök sættir<br/>
né slekðir aðra;<br/>
vildir ávallt vægja<br/>
en vætki halda,<br/>
kyrrt of því láta,<br/>
-- -- -- -- -- --"<br/>
    ridge Atli kvað:
</p>
<p>
"Lýgr þú nú, Guðrún,<br/>
lítt mun við bætask<br/>
hluti hvárigra,<br/>
höfum öll skarðan.<br/>
Gerðu nú, Guðrún,<br/>
af gæzku þinni<br/>
okkr til ágætis,<br/>
er mik út hefja."<br/>
    ridge Guðrún kvað:
</p>
<p>
"Knörr mun ek kaupa<br/>
ok kistu steinda,<br/>
vexa vel blæju<br/>
at verja þitt líki,<br/>
hyggja á þörf hverja,<br/>
sem vit holl værim."
</p>
<p>
Nár varð þá Atli,<br/>
niðjum stríð æxti,<br/>
efndi ítrborin<br/>
allt þats réð heita;<br/>
fróð vildi Gudrún<br/>
fara sér at spilla,<br/>
urðu dvöl dægra,<br/>
dó hon í sinn annat.
</p>
<p>
Sæll er hverr síðan,<br/>
er slíkt getr fæða<br/>
jóð at afreki,<br/>
sems ól Gjúki;<br/>
lifa mun þat eftir<br/>
á landi hverju<br/>
þeira þrámæli,<br/>
hvargi er þjóð heyrir.<br/>
<h2>Guðrúnarhvöt</h2>
    ridge Frá Guðrúnu.
    ridge Guðrún gekk þá til sævar, er hon hafði drepit Atla. Gekk hon út á sæinn ok vildi fara sér. Hon mátti eigi sökkva. Rak hana yfir fjörðinn á land Jónakrs konungs. Hann fekk hennar. Þeira synir váru þeir Sörli ok Erpr ok Hamðir. Þar fæddist upp Svanhildr Sigurðardóttir. Hon var gift Jörmunrekk inum ríkja. Með honom var Bikki. Hann réð þat, at Randvér konungs son skyldi taka hana. Þat sagði Bikki konungi. Konungr lét hengja Randvé, en troða Svanhildi undir hrossa fótum. En er þat spurði Guðrún, þá kvaddi hon sonu sína.
</p>
<p>
Þá frá ek sennu<br/>
slíðrfengligsta,<br/>
trauð mál, talið<br/>
af trega stórum,<br/>
er harðhuguð<br/>
hvatti at vígi<br/>
grimmum orðum<br/>
Guðrún sonu:
</p>
<p>
"Hví sitið ér,<br/>
hví sofið lífi,<br/>
hví tregr-at ykkr<br/>
teiti at mæla,<br/>
er Jörmunrekkr<br/>
yðra systur,<br/>
unga at aldri,<br/>
jóm of traddi,<br/>
hvítum ok svörtum,<br/>
á hervegi,<br/>
grám, gangtömum<br/>
Gotna hrossum?
</p>
<p>
Urðu-a it glíkir<br/>
þeim Gunnari<br/>
né in heldr hugðir<br/>
sem var Högni;<br/>
hennar munduð it<br/>
hefna leita,<br/>
ef móð ættið<br/>
minna bræðra<br/>
eða harðan hug<br/>
Húnkonunga."
</p>
<p>
Þá kvað þat Hamðir<br/>
inn hugumstóri:<br/>
"Lítt myndir þú<br/>
leyfa dáð Högna,<br/>
þá er Sigurð vökðu<br/>
svefni ór;<br/>
bækr váru þínar<br/>
enar bláhvítu<br/>
roðnar í vers dreyra,<br/>
folgnar í valblóði.
</p>
<p>
Urðu þér beggja<br/>
bræðra hefndir<br/>
slíðrar ok sárar,<br/>
er þú sonu myrðir;<br/>
knættim allir<br/>
Jörmunrekki<br/>
samhyggjendr<br/>
systur hefna.
</p>
<p>
Berið hnossir fram<br/>
Húnkonunga;<br/>
hefir þú okkr hvatta<br/>
at hjörþingi."
</p>
<p>
Hlæjandi Guðrún<br/>
hvarf til skemmu,<br/>
kumbl konunga<br/>
ór kerum valði,<br/>
síðar brynjur,<br/>
ok sonum færði,<br/>
hlóðusk móðgir<br/>
á mara bógu.
</p>
<p>
Þá kvað þat Hamðir<br/>
inn hugumstóri:<br/>
"Svá kemsk meir aftr<br/>
móður at vitja<br/>
geir-Njörðr hniginn<br/>
á Goðþjóðu,<br/>
at þú erfi<br/>
at öll oss drykkir,<br/>
at Svanhildi<br/>
ok sonu þína."
</p>
<p>
Guðrún grátandi,<br/>
Gjúka dóttir,<br/>
gekk hon tregliga<br/>
á tái sitja<br/>
ok at telja<br/>
tárughlýra<br/>
móðug spjöll<br/>
á margan veg:
</p>
<p>
"Þrjá vissa ek elda,<br/>
þrjá vissa ek arna,<br/>
var ek þrimr verum<br/>
vegin at húsi;<br/>
einn var mér Sigurðr<br/>
öllum betri,<br/>
er bræðr mínir<br/>
at bana urðu.
</p>
<p>
Svárra sára<br/>
sák-at ek né kunna,<br/>
-- -- --<br/>
meir þóttusk<br/>
mér of stríða,<br/>
er mik öðlingar<br/>
Atla gáfu.
</p>
<p>
Húna hvassa<br/>
hét ek mér at rúnum;<br/>
máttig-a-k bölva<br/>
betr of vinna,<br/>
áðr ek hnóf höfuð<br/>
af Hniflungum.
</p>
<p>
Gekk ek til strandar,<br/>
gröm vark nornum,<br/>
vilda ek hrinda<br/>
stríð grið þeira;<br/>
hófu mik, né drekkðu,<br/>
hávar bárur,<br/>
því ek land of sték,<br/>
at lifa skyldak.
</p>
<p>
Gekk ek á beð,<br/>
hugðak mér fyr betra,<br/>
þriðja sinni<br/>
þjóðkonungi;<br/>
ól ek mér jóð,<br/>
erfivörðu,<br/>
erfivörðu,<br/>
Jónakrs sonum.
</p>
<p>
En um Svanhildi<br/>
sátu þýjar,<br/>
er ek minna barna<br/>
bazt fullhugðak;<br/>
svá var Svanhildr<br/>
í sal mínum<br/>
sem væri sæmleitr<br/>
sólar geisli.
</p>
<p>
Gædda ek gulli<br/>
ok guðvefjum,<br/>
áðr ek gæfak<br/>
Goðþjóðar til;<br/>
þat er mér harðast<br/>
harma minna<br/>
of þann inn hvíta<br/>
hadd Svanhildar,<br/>
auri tröddu<br/>
und jóa fótum.
</p>
<p>
En sá sárastr,<br/>
er þeir Sigurð minn,<br/>
sigri ræntan,<br/>
í sæing vágu,<br/>
en sá grimmastr,<br/>
er þeir Gunnari<br/>
fránir ormar<br/>
til fjörs skriðu,<br/>
en sá hvassastr,<br/>
er til hjarta<br/>
konung óblauðan<br/>
kvikvan skáru.
</p>
<p>
Fjölð man ek bölva,<br/>
-- -- --<br/>
Beittu, Siguðr,<br/>
inn blakka mar,<br/>
hest inn hraðfæra<br/>
láttu hinig renna;<br/>
sitr eigi hér<br/>
snör né dóttir,<br/>
sú er Guðrúnu<br/>
gæfi hnossir.
</p>
<p>
Minnsktu, Sigurðr,<br/>
hvat vit mæltum,<br/>
þá er vit á beð<br/>
bæði sátum,<br/>
at þú myndir mín,<br/>
móðugr, vitja,<br/>
halr, ór helju,<br/>
en ek þín ór heimi.
</p>
<p>
Hlaðið ér, jarlar,<br/>
eikiköstinn,<br/>
látið þann und hilmi<br/>
hæstan verða;<br/>
megi brenna brjóst<br/>
bölvafullt eldr,<br/>
þrungit um hjarta<br/>
þiðni sorgir."
</p>
<p>
Jörlum öllum<br/>
óðal batni,<br/>
snótum öllum<br/>
sorg at minni,<br/>
at þetta tregróf<br/>
of talit væri.<br/>
<h2>Hamðismál</h2>
</p>
<p>
Spruttu á tái<br/>
tregnar íðir,<br/>
græti alfa<br/>
in glýstömu;<br/>
ár of morgin<br/>
manna bölva<br/>
sútir hverjar<br/>
sorg of kveykva.
</p>
<p>
Var-a þat nú<br/>
né í gær,<br/>
þat hefir langt<br/>
liðit síðan,<br/>
- er fátt fornara,<br/>
fremr var þat halfu, -<br/>
er hvatti Guðrún<br/>
Gjúka borin,<br/>
sonu sína unga<br/>
at hefna Svanhildar:
</p>
<p>
"Systir var ykkur<br/>
Svanhildr of heitin,<br/>
sú er Jörmunrekkr<br/>
jóm of traddi,<br/>
hvítum ok svörtum<br/>
á hervegi,<br/>
grám, gangtömum<br/>
Gotna hrossum.
</p>
<p>
Eftir er ykkr þrungit<br/>
þjóðkonunga;<br/>
lifið einir ér<br/>
þátta ættar minnar.
</p>
<p>
Einstæð em ek orðin,<br/>
sem ösp í holti,<br/>
fallin at frændum<br/>
sem fura at kvisti,<br/>
vaðin at vilja,<br/>
sem viðr at laufi,<br/>
þá er in kvistskæða<br/>
kemr um dag varman."
</p>
<p>
Hitt kvað þá Hamðir<br/>
inn hugumstóri:<br/>
"Lítt myndir þú þá, Guðrún,<br/>
leyfa dáð Högna,<br/>
er þeir Sigurð vökðu<br/>
svefni ór,<br/>
saztu á beð,<br/>
en banar hlógu.
</p>
<p>
Bækr váru þínar<br/>
inar bláhvítu<br/>
ofnar völundum,<br/>
flutu í vers dreyra;<br/>
svalt þá Sigurðr,<br/>
saztu yfir dauðum,<br/>
glýja þú né gáðir,<br/>
Gunnarr þér svá vildi.
</p>
<p>
Atla þóttisk þú stríða<br/>
at Erps morði<br/>
ok at Eitils aldrlagi,<br/>
þat var þér enn verra;<br/>
svá skyldi hverr öðrum<br/>
verja til aldrlaga<br/>
sverði sárbeitu,<br/>
at sér né stríddi-t."
</p>
<p>
Hitt kvað þá Sörli,<br/>
- svinna hafði hann hyggju -:<br/>
"Vilk-at ek við móður<br/>
málum skipta;<br/>
orðs þykkir enn vant<br/>
ykkru hváru.<br/>
Hvers biðr þú nú, Guðrún,<br/>
er þú at gráti né fær-at?
</p>
<p>
Bræðr grát þú þína<br/>
ok buri svása,<br/>
niðja náborna<br/>
leidda nær rógi;<br/>
okkr skaltu ok, Guðrún,<br/>
gráta báða,<br/>
er hér sitjum feigir á mörum,<br/>
fjarri munum deyja."
</p>
<p>
Gengu ór garði<br/>
görvir at eiskra,<br/>
liðu þá yfir ungir<br/>
úrig fjöll<br/>
mörum húnlenzkum<br/>
morðs at hefna.
</p>
<p>
Fundu á stræti<br/>
stórbrögðóttan:<br/>
"Hvé mun jarpskammr<br/>
okkr fulltingja?"
</p>
<p>
Svaraði inn sundrmæðri,<br/>
svá kvaðsk veita mundu<br/>
fullting frændum,<br/>
sem fótr öðrum.<br/>
"Hvat megi fótr<br/>
fæti veita<br/>
né holdgróin<br/>
hönd annarri?"
</p>
<p>
Þá kvað þat Erpr<br/>
einu sinni,<br/>
- mærr of lék<br/>
á mars baki -:<br/>
"Illt er blauðum hal<br/>
brautir kenna."<br/>
Kóðu harðan mjök<br/>
hornung vera.
</p>
<p>
Drógu þeir ór skíði<br/>
skíðiéarn,<br/>
mækis eggjar,<br/>
at mun flagði;<br/>
þverrðu þeir þrótt sinn<br/>
at þriðjungi,<br/>
létu mög ungan<br/>
til moldar hníga.
</p>
<p>
Skóku loða,<br/>
skalmir festu,<br/>
ok góðbornir<br/>
smugu í guðvefi.
</p>
<p>
Fram lágu brautir,<br/>
fundu vástigu<br/>
ok systurson<br/>
sáran á meiði,<br/>
vargtré vindköld<br/>
vestan bæjar,<br/>
trýtti æ trönu hvöt,<br/>
titt var-at bíða.
</p>
<p>
Glamr var í höllu,<br/>
halir ölreifir,<br/>
ok til gota ekki<br/>
gerðu at heyra,<br/>
áðr halr hugfullr<br/>
í horn of þaut.
</p>
<p>
Segja fóru ærir<br/>
Jörmunrekki,<br/>
at sénir váru<br/>
seggir und hjalmum:<br/>
"Ræðið ér um ráð,<br/>
ríkir eru komnir,<br/>
fyr máttkum hafið ér mönnum<br/>
mey of tradda."
</p>
<p>
Hló þá Jörmunrekkr,<br/>
hendi drap á kampa,<br/>
beiddisk-at bröngu,<br/>
böðvaðisk at víni;<br/>
skók hann skör jarpa,<br/>
sá á skjöld hvítan,<br/>
lét hann sér í hendi<br/>
hvarfa ker gullit.
</p>
<p>
"Sæll ek þá þóttumk,<br/>
ef ek sjá knætta<br/>
Hamði ok Sörla<br/>
í höllu minni,<br/>
buri mynda ek þá binda<br/>
með boga strengjum,<br/>
góð börn Gjúka<br/>
festa á galga."
</p>
<p>
Hitt kvað þá Hróðrglöð,<br/>
stóð of hleðum,<br/>
mæfingr mælti<br/>
við mög þenna:<br/>
-- -- --<br/>
"Því at þat heita,<br/>
at hlýðigi myni;<br/>
megu tveir menn einir<br/>
tíu hundruð Gotna<br/>
binda eða berja<br/>
í borg inni háu."
</p>
<p>
Styrr varð í ranni,<br/>
stukku ölskálir,<br/>
í blóði bragnar lágu,<br/>
komit ór brjósti Gotna.
</p>
<p>
Hitt kvað þá Hamðir<br/>
inn hugumstóri:<br/>
"Æstir, Jörmunrekkr,<br/>
okkarrar kvámu<br/>
bræðra sammæðra<br/>
innan borgar þinnar;<br/>
fætr sér þína,<br/>
höndum sér þú þínum,<br/>
Jörmunrekkr, orpit<br/>
í eld heitan."
</p>
<p>
Þá hraut við<br/>
inn reginkunngi<br/>
baldr í hrynju,<br/>
sem björn hryti:<br/>
"Grýtið ér á gumna,<br/>
alls geirar né bíta,<br/>
eggjar né éarn<br/>
Jónakrs sonu."
</p>
<p>
Hitt kvað þá Hamðir<br/>
inn hugumstóri:<br/>
"Böl vanntu, bróðir,<br/>
er þú þann belg leystir;<br/>
oft ór þeim belg<br/>
böll ráð koma."<br/>
    ridge Sörli Kvað:
</p>
<p>
"Hug hefðir þú, Hamðir,<br/>
ef þú hefðir hyggjandi;<br/>
mikils er á mann hvern vant,<br/>
er mannvits er!"<br/>
    ridge Hamðir kvað:
</p>
<p>
"Af væri nú höfuð,<br/>
ef Erpr lifði,<br/>
bróðir okkarr inn böðfrækni,<br/>
er vit á braut vágum,<br/>
verr inn vígfrækni,<br/>
- hvöttumk at dísir, -<br/>
gumi inn gunnhelgi,<br/>
- gerðumk at vígi -."<br/>
    ridge Sörli kvað:
</p>
<p>
"Ekki hygg ek okkr<br/>
vera ulfa dæmi,<br/>
at vit mynim sjalfir of sakask<br/>
sem grey norna,<br/>
þá er gráðug eru<br/>
í auðn of alin.
</p>
<p>
Vel höfum vit vegit,<br/>
stöndum á val Gotna,<br/>
ofan eggmóðum,<br/>
sem ernir á kvisti;<br/>
góðs höfum tírar fengit,<br/>
þótt skylim nú eða í gær deyja;<br/>
kveld lifir maðr ekki<br/>
eftir kvið norna."
</p>
<p>
Þar fell Sörli<br/>
at salar gafli,<br/>
enn Hamðir hné<br/>
at húsbaki.<br/>
    ridge Þetta eru kölluð Hamðissmál in fornu.
<h2>Baldrs draumar</h2>
</p>
<p>
Senn váru æsir<br/>
allir á þingi<br/>
ok ásynjur<br/>
allar á máli,<br/>
ok um þat réðu<br/>
ríkir tívar,<br/>
hví væri Baldri<br/>
ballir draumar.
</p>
<p>
Upp reis Óðinn,<br/>
alda gautr,<br/>
ok hann á Sleipni<br/>
söðul of lagði;<br/>
reið hann niðr þaðan<br/>
niflheljar til;<br/>
mætti hann hvelpi,<br/>
þeim er ór helju kom.
</p>
<p>
Sá var blóðugr<br/>
um brjóst framan<br/>
ok galdrs föður<br/>
gól of lengi;<br/>
fram reið Óðinn,<br/>
foldvegr dunði;<br/>
hann kom at hávu<br/>
Heljar ranni.
</p>
<p>
Þá reið Óðinn<br/>
fyrir austan dyrr,<br/>
þar er hann vissi<br/>
völu leiði;<br/>
nam hann vittugri<br/>
valgaldr kveða,<br/>
unz nauðig reis,<br/>
nás orð of kvað:
</p>
<p>
"Hvat er manna þat<br/>
mér ókunnra,<br/>
er mér hefir aukit<br/>
erfitt sinni?<br/>
Var ek snivin snævi<br/>
ok slegin regni<br/>
ok drifin döggu,<br/>
dauð var ek lengi."<br/>
    ridge Óðinn kvað:
</p>
<p>
"Vegtamr ek heiti,<br/>
sonr em ek Valtams;<br/>
segðu mér ór helju,<br/>
ek mun ór heimi:<br/>
Hveim eru bekkir<br/>
baugum sánir,<br/>
flet fagrlig<br/>
flóuð gulli?"<br/>
    ridge Völva kvað:
</p>
<p>
"Hér stendr Baldri<br/>
of brugginn mjöðr,<br/>
skírar veigar,<br/>
liggr skjöldr yfir,<br/>
en ásmegir<br/>
í ofvæni;<br/>
nauðug sagðak,<br/>
nú mun ek þegja."<br/>
    ridge Óðinn kvað:
</p>
<p>
"Þegj-at-tu, völva,<br/>
þik vil ek fregna,<br/>
unz alkunna,<br/>
vil ek enn vita:<br/>
Hverr mun Baldri<br/>
at bana verða<br/>
ok Óðins son<br/>
aldri ræna?"<br/>
    ridge Völva kvað:
</p>
<p>
"Höðr berr hávan<br/>
hróðrbaðm þinig,<br/>
hann mun Baldri<br/>
at bana verða<br/>
ok Óðins son<br/>
aldri ræna;<br/>
nauðug sagðak,<br/>
nú mun ek þegja."<br/>
    ridge Óðinn kvað:
</p>
<p>
"Þegj-at-tu, völva,<br/>
þik vil ek fregna,<br/>
unz alkunna,<br/>
vil ek enn vita:<br/>
Hverr mun heift Heði<br/>
hefnt of vinna<br/>
eða Baldrs bana<br/>
á bál vega?"<br/>
    ridge Völva kvað:
</p>
<p>
Rindr berr Vála<br/>
í vestrsölum,<br/>
sá mun Óðins sonr<br/>
einnættr vega:<br/>
hönd of þvær<br/>
né höfuð kembir,<br/>
áðr á bál of berr<br/>
Baldrs andskota;<br/>
nauðug sagðak,<br/>
nú mun ek þegja."<br/>
    ridge Óðinn kvað:
</p>
<p>
"Þegj-at-tu, völva,<br/>
þik vil ek fregna,<br/>
unz alkunna,<br/>
vil ek enn vita:<br/>
Hverjar ro þær meyjar,<br/>
er at muni gráta<br/>
ok á himin verpa<br/>
halsa skautum?"<br/>
    ridge Völva kvað:
</p>
<p>
"Ert-at-tu Vegtamr,<br/>
sem ek hugða,<br/>
heldr ertu Óðinn,<br/>
aldinn gautr."<br/>
    ridge Óðinn kvað:
"Ert-at-tu völva<br/>
né vís kona,<br/>
heldr ertu þriggja<br/>
þursa móðir."<br/>
    ridge Völva kvað:
</p>
<p>
"Heim ríð þú, Óðinn,<br/>
ok ver hróðigr,<br/>
svá komir manna<br/>
meir aftr á vit,<br/>
er lauss Loki<br/>
líðr ór böndum<br/>
ok ragna rök<br/>
rjúfendr koma."<br/>
<h2>Rígsþula</h2>
    ridge Svá segja menn í fornum sögum, at einnhverr af ásum, sá er Heimdallr hét, fór ferðar sinnar ok fram með sjóvarströndu nökkurri, kom at einum húsabæ ok nefndist Rígr. Eftir þeiri sögu er kvæði þetta:
</p>
<p>
Ár kváðu ganga<br/>
grænar brautir<br/>
öflgan ok aldinn<br/>
ás kunnigan,<br/>
ramman ok röskvan<br/>
Ríg stíganda.
</p>
<p>
Gekk hann meir at þat<br/>
miðrar brautar;<br/>
kom hann at húsi,<br/>
hurð var á gætti;<br/>
inn nam at ganga,<br/>
eldr var á golfi;<br/>
hjón sátu þar<br/>
hár at arni,<br/>
Ái ok Edda,<br/>
aldinfalda.
</p>
<p>
Rígr kunni þeim<br/>
ráð at segja;<br/>
meir settisk hann<br/>
miðra fletja,<br/>
en á hlið hvára<br/>
hjón salkynna.
</p>
<p>
Þá tók Edda<br/>
ökkvinn hleif,<br/>
þungan ok þykkvan,<br/>
þrunginn sáðum;<br/>
bar hon meir at þat<br/>
miðra skutla,<br/>
soð var í bolla,<br/>
setti á bjóð;<br/>
var kalfr soðinn<br/>
krása beztr.
</p>
<p>
Rígr kunni þeim<br/>
ráð at segja;<br/>
reis hann upp þaðan,<br/>
réðsk at sofna;<br/>
meir lagðisk hann<br/>
miðrar rekkju,<br/>
en á hlið hvára<br/>
hjón salkynna.
</p>
<p>
Þar var hann at þat<br/>
þríar nætr saman,<br/>
gekk hann meir at þat<br/>
miðrar brautar;<br/>
liðu meir at þat<br/>
mánuðr níu.
</p>
<p>
Jóð ól Edda<br/>
jósu vatni,<br/>
hörvi svartan,<br/>
hétu Þræl.
</p>
<p>
Hann nam at vaxa<br/>
ok vel dafna;<br/>
var þar á höndum<br/>
hrokkit skinn,<br/>
kropnir knúar,<br/>
fingr digrir,<br/>
fúlligt andlit,<br/>
lotr hryggr,<br/>
langir hælar.
</p>
<p>
Nam han meir at þat<br/>
magns of kosta,<br/>
bast at binda,<br/>
byrðar gerva;<br/>
bar hann heim at þat<br/>
hrís gerstan dag.
</p>
<p>
Þar kom at garði<br/>
gengilbeina,<br/>
aurr var á iljum,<br/>
armr sólbrunninn,<br/>
niðrbjúgt er nef,<br/>
nefndisk Þír.
</p>
<p>
Miðra fletja<br/>
meir settisk hon;<br/>
sat hjá henni<br/>
sonr húss;<br/>
ræddu ok rýndu,<br/>
rekkju gerðu<br/>
Þræll ok Þír<br/>
þrungin dægr.
</p>
<p>
Börn ólu þau,<br/>
- bjuggu ok unðu, -<br/>
hygg ek at héti<br/>
Hreimr ok Fjósnir,<br/>
Klúrr ok Kleggi,<br/>
Kefsir, Fúlnir,<br/>
Drumbr, Digraldi,<br/>
Dröttr ok Hösvir.<br/>
Lútr ok Leggjaldi;<br/>
lögðu garða,<br/>
akra töddu,<br/>
unnu at svínum,<br/>
geita gættu,<br/>
grófu torf.
</p>
<p>
Dætr váru þær<br/>
Drumba ok Kumba,<br/>
Ökkvinkalfa<br/>
ok Arinnefja,<br/>
Ysja ok Ambátt,<br/>
Eikintjasna,<br/>
Tötrughypja<br/>
ok Trönubeina.<br/>
Þaðan eru komnar<br/>
þræla ættir.
</p>
<p>
Gekk Rígr at þat<br/>
réttar brautir,<br/>
kom hann at höllu,<br/>
hurð var á skíði,<br/>
inn nam at ganga,<br/>
eldr var á golfi,<br/>
hjón sátu þar,<br/>
heldu á sýslu.
</p>
<p>
Maðr teglði þar<br/>
meið til rifjar;<br/>
var skegg skapat,<br/>
skör var fyrir enni,<br/>
skyrtu þröngva,<br/>
skokkr var á golfi.
</p>
<p>
Sat þar kona,<br/>
sveigði rokk,<br/>
breiddi faðm,<br/>
bjó til váðar;<br/>
sveigr var á höfði,<br/>
smokkr var á bringu,<br/>
dúkr var á halsi,<br/>
dvergar á öxlum.<br/>
Afi ok Amma<br/>
áttu hús.
</p>
<p>
Rígr kunni þeim<br/>
ráð at segja;<br/>
[meir settisk hann<br/>
miðra fletja,<br/>
en á hlið hvára<br/>
hjón salkynna].::
</p>
<p>
[Þá tók Amma]<br/>
-- -- --<br/>
var kalfr soðinn<br/>
krása beztr.
</p>
<p>
[Rígr kunni þeim<br/>
ráð at segja]<br/>
reis frá borði,<br/>
réð at sofna;<br/>
meir lagðisk hann<br/>
miðrar rekkju,<br/>
en á hlið hvára<br/>
hjón salkynna.
</p>
<p>
Þar var hann at þat<br/>
þríar nætr saman;<br/>
liðu meir at þat<br/>
mánuðr níu.
</p>
<p>
Jóð ól Amma<br/>
jósu vatni,<br/>
kölluðu Karl,<br/>
kona sveip rifti,<br/>
rauðan ok rjóðan,<br/>
riðuðu augu.
</p>
<p>
Hann nam at vaxa<br/>
ok vel dafna,<br/>
öxn nam at temja,<br/>
arðr at gerva,<br/>
hús at timbra<br/>
ok hlöður smíða,<br/>
karta at gerva<br/>
ok keyra plóg.
</p>
<p>
Heim óku þá<br/>
hanginluklu,<br/>
geitakyrtlu,<br/>
giftu Karli;<br/>
Snör heitir sú,<br/>
settisk und rifti;<br/>
bjuggu hjón,<br/>
bauga deildu,<br/>
breiddu blæjur<br/>
ok bú gerðu.
</p>
<p>
Börn ólu þau,<br/>
- bjuggu ok unðu, -<br/>
hét Halr ok Drengr,<br/>
Hölðr, Þegn ok Smiðr,<br/>
Breiðr, Bóndi,<br/>
Bundinskeggi,<br/>
Búi ok Boddi,<br/>
Brattskeggr ok Seggr.
</p>
<p>
Enn hétu svá<br/>
öðrum nöfnum,<br/>
Snót, Brúðr, Svanni,<br/>
Svarri, Sprakki,<br/>
Fljóð, Sprund ok Víf,<br/>
Feima, Ristill.<br/>
Þaðan eru komnar<br/>
karla ættir.
</p>
<p>
Gekk Rígr þaðan<br/>
réttar brautir;<br/>
kom hann at sal,<br/>
suðr horfðu dyrr,<br/>
var hurð hnigin,<br/>
hringr var í gætti.
</p>
<p>
Gekk hann inn at þat,<br/>
golf var stráat;<br/>
sátu hjón,<br/>
sáusk í augu,<br/>
Faðir ok Móðir,<br/>
fingrum at leika.
</p>
<p>
Sat húsgumi<br/>
ok sneri streng,<br/>
alm of bendi,<br/>
örvar skefti;<br/>
en húskona<br/>
hugði at örmum,<br/>
strauk of rifti,<br/>
sterti ermar.
</p>
<p>
Keisti fald,<br/>
kinga var á bringu,<br/>
síðar slæður,<br/>
serk bláfáan;<br/>
brún bjartari,<br/>
brjóst ljósara,<br/>
hals hvítari<br/>
hreinni mjöllu.
</p>
<p>
Rígr kunni þeim<br/>
ráð at segja;<br/>
meir settisk hann<br/>
miðra fletja,<br/>
en á hlið hvára<br/>
hjón salkynna.
</p>
<p>
Þá tók Móðir<br/>
merkðan dúk,<br/>
hvítan af hörvi,<br/>
hulði bjóð,<br/>
hon tók at þat<br/>
hleifa þunna,<br/>
hvíta af hveiti,<br/>
ok hulði dúk.
</p>
<p>
Framm setti hon<br/>
fulla skutla,<br/>
silfri varða, á bjóð,<br/>
fáin fleski<br/>
ok fugla steikða,<br/>
vín var í könnu,<br/>
varðir kálkar;<br/>
drukku ok dæmðu,<br/>
dagr var á sinnum.
</p>
<p>
Rígr kunni þeim<br/>
ráð at segja;<br/>
reis hann at þat,<br/>
rekkju gerði.<br/>
Þar var hann at þat<br/>
þríar nætr saman;<br/>
gekk hann meir at þat<br/>
miðrar brautar;<br/>
liðu meir at þat<br/>
mánuðr níu.
</p>
<p>
Svein ól Móðir,<br/>
silki vafði,<br/>
jósu vatni,<br/>
Jarl létu heita;<br/>
bleikt var hár,<br/>
bjartir vangar,<br/>
ötul váru augu<br/>
sem yrmlingi.
</p>
<p>
Upp óx þar<br/>
Jarl á fletjum;<br/>
lind nam at skelfa,<br/>
leggja strengi,<br/>
alm at beygja,<br/>
örvar skefta,<br/>
flein at fleygja,<br/>
frökkur dýja,<br/>
hestum ríða,<br/>
hundum verpa,<br/>
sverðum bregða,<br/>
sund at fremja.
</p>
<p>
Kom þar ór runni<br/>
Rígr gangandi,<br/>
Rígr gangandi,<br/>
rúnar kendi;<br/>
sitt gaf heiti,<br/>
son kveðsk eiga;<br/>
þann bað hann eignask<br/>
óðalvöllu,<br/>
óðalvöllu,<br/>
aldnar byggðir.
</p>
<p>
Reið hann meir þaðan<br/>
myrkvan við,<br/>
hélug fjöll,<br/>
unz at höllu kom;<br/>
skaft nam at dýja,<br/>
skelfði lind,<br/>
hesti hleypði<br/>
ok hjörvi brá;<br/>
víg nam at vekja,<br/>
völl nam at rjóða,<br/>
val nam at fella,<br/>
vá til landa.
</p>
<p>
Réð hann einn at þat<br/>
átján búum,<br/>
auð nam skipta,<br/>
öllum veita<br/>
meiðmar ok mösma,<br/>
mara svangrifja,<br/>
hringum hreytti,<br/>
hjó sundr baug.
</p>
<p>
Óku ærir<br/>
úrgar brautir,<br/>
kómu at höllu,<br/>
þar er Hersir bjó;<br/>
mey átti hann<br/>
mjófingraða,<br/>
hvíta ok horska,<br/>
hétu Erna.
</p>
<p>
Báðu hennar<br/>
ok heim óku,<br/>
giftu Jarli,<br/>
gekk hon und líni;<br/>
saman bjuggu þau<br/>
ok sér unðu,<br/>
ættir jóku<br/>
ok aldrs nutu.
</p>
<p>
Burr var inn ellsti,<br/>
en Barn annat,<br/>
Jóð ok Aðal,<br/>
Arfi, Mögr,<br/>
Niðr ok Niðjungr,<br/>
- námu leika, -<br/>
Sonr ok Sveinn,<br/>
- sund ok tafl, -<br/>
Kundr hét enn,<br/>
Konr var inn yngsti.
</p>
<p>
Upp óxu þar<br/>
Jarli bornir,<br/>
hesta tömðu,<br/>
hlífar bendu,<br/>
skeyti skófu,<br/>
skelfðu aska.
</p>
<p>
En Konr ungr<br/>
kunni rúnar,<br/>
ævinrúnar<br/>
ok aldrrúnar;<br/>
meir kunni hann<br/>
mönnum bjarga,<br/>
eggjar deyfa,<br/>
ægi lægja.
</p>
<p>
Klök nam fugla,<br/>
kyrra elda,<br/>
sefa of svefja,<br/>
sorgir lægja,<br/>
afl ok eljun<br/>
átta manna.
</p>
<p>
Hann við Ríg jarl<br/>
rúnar deildi,<br/>
brögðum beitti<br/>
ok betr kunni;<br/>
þá öðlaðisk<br/>
ok þá eiga gat<br/>
Rígr at heita,<br/>
rúnar kunna.
</p>
<p>
Reið Konr ungr<br/>
kjörr ok skóga,<br/>
kolfi fleygði,<br/>
kyrrði fugla.
</p>
<p>
Þá kvað þat kráka,<br/>
sat kvisti ein:<br/>
"Hvat skaltu, Konr ungr,<br/>
kyrra fugla?<br/>
Heldr mætti ér<br/>
hestum ríða,<br/>
[hjörvi bregða]<br/>
ok her fella.
</p>
<p>
Á Danr ok Danpr<br/>
dýrar hallir,<br/>
æðra óðal<br/>
en ér hafið;<br/>
þeir kunnu vel<br/>
kjóli at ríða,<br/>
egg at kenna,<br/>
undir rjúfa."
</p>
<p>
Brún bjartari,<br/>
brjóst ljósara,<br/>
hals hvítari<br/>
hreinni mjöllu.
</p>
<p>
Bjuggu hjón,<br/>
bauga deildu.<br/>
<h2>Hyndluljóð</h2>
    ridge Freyja kvað:
</p>
<p>
"Vaki mær meyja,<br/>
vaki mín vina,<br/>
Hyndla systir,<br/>
er í helli býr;<br/>
nú er rökkr rökkra,<br/>
ríða vit skulum<br/>
til Valhallar<br/>
ok til vés heilags.
</p>
<p>
Biðjum Herjaföðr<br/>
í hugum sitja,<br/>
hann geldr ok gefr<br/>
gull verðungu;<br/>
gaf hann Hermóði<br/>
hjalm ok brynju,<br/>
en Sigmundi<br/>
sverð at þiggja.
</p>
<p>
Gefr hann sigr sumum,<br/>
en sumum aura,<br/>
mælsku mörgum<br/>
ok mannvit firum;<br/>
byri gefr hann brögnum,<br/>
en brag skaldum,<br/>
gefr hann mannsemi<br/>
mörgum rekki.
</p>
<p>
Þórr mun hon blóta,<br/>
þess mun hon biðja,<br/>
at hann æ við þik<br/>
einart láti;<br/>
þó er hánum ótítt<br/>
við jötuns brúðir.
</p>
<p>
Nú taktu ulf þinn<br/>
einn af stalli,<br/>
lát hann renna<br/>
með runa mínum."<br/>
    ridge Hyndla kvað:
"Seinn er göltr þinn<br/>
goðveg troða,<br/>
vilk-at ek mar minn<br/>
mætan hlæða.
</p>
<p>
Flá ertu, Freyja,<br/>
er þú freistar mín,<br/>
vísar þú augum<br/>
á oss þannig,<br/>
er þú hefir ver þinn<br/>
í valsinni<br/>
Óttar unga<br/>
Innsteins bur."<br/>
    ridge Freyja kvað:
</p>
<p>
"Dulin ertu, Hyndla,<br/>
draums ætlak þér,<br/>
er þú kveðr ver minn<br/>
í valsinni,<br/>
þar er göltr glóar<br/>
Gullinbursti,<br/>
Hildisvíni,<br/>
er mér hagir gerðu,<br/>
dvergar tveir,<br/>
Dáinn ok Nabbi.
</p>
<p>
Senn vit ór söðlum<br/>
sitja vit skulum<br/>
ok um jöfra<br/>
ættir dæma,<br/>
gumna þeira,<br/>
er frá goðum kvámu.
</p>
<p>
Þeir hafa veðjat<br/>
Vala malmi<br/>
Óttarr ungi<br/>
ok Angantýr;<br/>
skylt er at veita,<br/>
svá at skati inn ungi<br/>
föðurleifð hafi<br/>
eftir frændr sína.
</p>
<p>
Hörg hann mér gerði<br/>
hlaðinn steinum,<br/>
- nú er grjót þat<br/>
at gleri orðit; -<br/>
rauð hann í nýju<br/>
nauta blóði;<br/>
æ trúði Óttarr<br/>
á ásynjur.
</p>
<p>
Nú láttu forna<br/>
niðja talða<br/>
ok upp bornar<br/>
ættir manna:<br/>
Hvat ek Skjöldunga,<br/>
hvat ek Skilfinga,<br/>
hvat er Öðlinga,<br/>
hvat er Ylfinga,<br/>
hvat er höldborit,<br/>
hvat er hersborit<br/>
mest manna val<br/>
und Miðgarði?"<br/>
    ridge Hyndla kvað:
</p>
<p>
"Þú ert, Óttarr,<br/>
borinn Innsteini,<br/>
en Innsteinn var<br/>
Alfi inum gamla,<br/>
Alfr var Ulfi,<br/>
Ulfr Sæfara,<br/>
en Sæfari<br/>
Svan inum rauða.
</p>
<p>
Móður átti faðir þinn<br/>
menjum göfga,<br/>
hygg ek, at hon héti<br/>
Hlédís gyðja;<br/>
Fróði var faðir þeirar,<br/>
en Fríund móðir;<br/>
öll þótti ætt sú<br/>
með yfirmönnum.
</p>
<p>
Auði var áðr<br/>
öflgastr manna,<br/>
Halfdan fyrri<br/>
hæstr Skjöldunga;<br/>
fræg váru folkvíg,<br/>
þau er framir gerðu,<br/>
hvarfla þóttu hans verk<br/>
með himins skautum.
</p>
<p>
Eflðisk hann við Eymund<br/>
æðstan manna,<br/>
en hann vá Sigtrygg<br/>
með svölum eggjum,<br/>
eiga gekk Almveig,<br/>
æðsta kvinna,<br/>
ólu þau ok áttu<br/>
átján sonu.
</p>
<p>
Þaðan eru Skjöldungar,<br/>
þaðan Skilfingar,<br/>
þaðan Öðlingar,<br/>
þaðan Ynglingar,<br/>
þaðan höldborit,<br/>
þaðan hersborit,<br/>
mest manna val<br/>
und Miðgarði;<br/>
allt er þat ætt þín,<br/>
Óttarr heimski.
</p>
<p>
Var Hildigunnr<br/>
hennar móðir,<br/>
Sváfu barn<br/>
ok sækonungs;<br/>
allt er þat ætt þín,<br/>
Óttarr heimski.<br/>
Varðar, at viti svá.<br/>
Viltu enn lengra?
</p>
<p>
Dagr átti Þóru<br/>
drengja móður,<br/>
ólusk í ætt þar<br/>
æðstir kappar:<br/>
Fraðmarr ok Gyrðr<br/>
ok Frekar báðir,<br/>
Ámr ok Jösurmarr,<br/>
Alfr inn gamli.<br/>
Varðar, at viti svá.<br/>
Viltu enn lengra?
</p>
<p>
Ketill hét vinr þeira,<br/>
Klypps arfþegi,<br/>
var hann móðurfaðir<br/>
móður þinnar;<br/>
þar var Fróði<br/>
fyrr en Kári,<br/>
inn eldri var<br/>
Alfr of getinn.
</p>
<p>
Nanna var næst þar<br/>
Nökkva dóttir,<br/>
var mögr hennar<br/>
mágr þíns föður;<br/>
fyrnð er sú mægð,<br/>
fram tel ek lengra;<br/>
kunna ek báða<br/>
Brodd ok Hörvi;<br/>
allt er þat ætt þín,<br/>
Óttarr heimski.
</p>
<p>
Ísolfr ok Ásolfr<br/>
Ölmóðs synir<br/>
ok Skúrhildar<br/>
Skekkils dóttur;<br/>
skaltu til telja<br/>
skatna margra;<br/>
allt er þat ætt þín,<br/>
Óttarr heimski.
</p>
<p>
Gunnarr balkr,<br/>
Grímr arðskafi,<br/>
járnskjöldr Þórir,<br/>
Ulfr gínandi.
</p>
<p>
Hrani, Angantýr],<br/>
Búi ok Brámi,<br/>
Barri ok Reifnir,<br/>
Tindr ok Tyrfingr,<br/>
ok tveir Haddingjar;<br/>
allt er þat ætt þín,<br/>
Óttarr heimski.
</p>
<p>
váru bornir<br/>
Arngríms synir<br/>
ok Eyfuru,<br/>
brökun var berserkja,<br/>
böl margs konar,<br/>
um lönd ok um lög<br/>
sem logi færi;<br/>
allt er þat ætt þín,<br/>
Óttarr heimski.
</p>
<p>
Kunnak báða<br/>
Brodd ok Hörvi;<br/>
váru þeir í hirð<br/>
Hrolfs ins gamla.<br/>
Allir bornir<br/>
frá Jörmunreki,<br/>
Sigurðar mági,<br/>
- hlýð þú sögu minni, -<br/>
folkum grimms,<br/>
þess er Fáfni vá.
</p>
<p>
Sá var vísir<br/>
frá Völsungi<br/>
ok Hjördís<br/>
frá Hrauðungi,<br/>
en Fylimi<br/>
frá Öðlingum;<br/>
allt er þat ætt þín,<br/>
Óttarr heimski.
</p>
<p>
Gunnarr ok Högni,<br/>
Gjúka arfar,<br/>
ok it sama Guðrún,<br/>
systir þeira;<br/>
eigi var Gutþormr<br/>
Gjúka ættar,<br/>
þó var hann bróðir<br/>
beggja þeira;<br/>
allt er þat ætt þín,<br/>
Óttarr heimski.
</p>
<p>
Haraldr hilditönn<br/>
borinn Hræreki<br/>
slöngvanbauga,<br/>
sonr var hann Auðar,<br/>
Auðr djúpúðga<br/>
Ívars dóttir,<br/>
en Ráðbarðr var<br/>
Randvers faðir;<br/>
þeir váru gumnar<br/>
goðum signaðir;<br/>
allt er þat ætt þín,<br/>
Óttarr heimski."<br/>
-- -- --<br/>
    ridge Freyja kvað:
</p>
<p>
"Ber þú minnisöl<br/>
mínum gesti,<br/>
svá hann öll muni<br/>
orð at tína<br/>
þessar ræðu<br/>
á þriðja morgni,<br/>
þá er þeir Angantýr<br/>
ættir rekja."<br/>
    ridge Hyndla kvað:
</p>
<p>
"Snúðu braut heðan,<br/>
sofa lystir mik,<br/>
fær þú fátt af mér<br/>
fríðra kosta;<br/>
hleypr þú, Óðs vina,<br/>
úti á náttum,<br/>
sem með höfrum<br/>
Heiðrún fari.
</p>
<p>
Rannt at Óði<br/>
ey þreyjandi,<br/>
skutusk þér fleiri<br/>
und fyrirskyrtu;<br/>
hleypr þú, Óðs vina,<br/>
úti á náttum,<br/>
sem með höfrum<br/>
Heiðrún fari."<br/>
    ridge Freyja kvað:
</p>
<p>
"Ek slæ eldi<br/>
of íviðju,<br/>
svá at þú eigi kemsk<br/>
á braut heðan."<br/>
    ridge Hyndla kvað:
</p>
<p>
Hyr sé ek brenna,<br/>
en hauðr loga,<br/>
verða flestir<br/>
fjörlausn þola;<br/>
ber þú Óttari<br/>
bjór at hendi<br/>
eitri blandinn mjök,<br/>
illu heilli."<br/>
    ridge Freyja kvað:
</p>
<p>
"Orðheill þín<br/>
skal engu ráða,<br/>
þóttú, brúðr jötuns,<br/>
bölvi heitir;<br/>
hann skal drekka<br/>
dýrar veigar;<br/>
bið ek Óttari<br/>
öll goð duga."<br/>
<h2>Völuspá in skamma</h2>
</p>
<p>
Váru ellifu<br/>
æsir talðir,<br/>
Baldr er hné,<br/>
við banaþúfu;<br/>
þess lézk Váli<br/>
verðr at hefna,<br/>
síns of bróður<br/>
sló hann handbana.
</p>
<p>
Var Baldrs faðir<br/>
Burs arfþegi,<br/>
Freyr átti Gerði,<br/>
hon var Gymis dóttir,<br/>
jötna ættar,<br/>
ok Aurboðu;<br/>
þó var Þjazi,<br/>
þeira frændi,<br/>
skrautgjarn jötunn,<br/>
hans var Skaði dóttir.
</p>
<p>
Margt segjum þér<br/>
ok munum fleira;<br/>
vörumk, at viti svá.<br/>
Viltu enn lengra?
</p>
<p>
Haki var Hveðnu<br/>
hóti beztr sona,<br/>
en Hveðnu var<br/>
Hjörvarðr faðir;<br/>
Heiðr ok Hrossþjófr<br/>
Hrímnis kindar.
</p>
<p>
Eru völur allar<br/>
frá Viðolfi,<br/>
vitkar allir<br/>
frá Vilmeiði,<br/>
seiðberendr<br/>
frá Svarthöfða,<br/>
jötnar allir<br/>
frá Ymi komnir.
</p>
<p>
Margt segjum þér<br/>
ok munum fleira;<br/>
vörumk, at viti svá.<br/>
Viltu enn lengra?
</p>
<p>
Varð einn borin<br/>
í árdaga<br/>
rammaukinn mjök<br/>
rögna kindar;<br/>
níu báru þann<br/>
naddgöfgan mann<br/>
jötna meyjar<br/>
við jarðar þröm.
</p>
<p>
Hann Gjalp of bar,<br/>
hann Greip of bar,<br/>
bar hann Eistla<br/>
ok Eyrgjafa,<br/>
hann bar Ulfrún<br/>
ok Angeyja,<br/>
Imdr ok Atla<br/>
ok Járnsaxa.
</p>
<p>
Sá var aukinn<br/>
jarðar megni,<br/>
svalköldum sæ<br/>
ok sónardreyra.
</p>
<p>
Margt segjum þér<br/>
ok munum fleira;<br/>
vörumk, at viti svá.<br/>
Viltu enn lengra?
</p>
<p>
Ól ulf Loki<br/>
við Angrboðu,<br/>
en Sleipni gat<br/>
við Svaðilfara;<br/>
eitt þótti skass<br/>
allra feiknast,<br/>
þat var bróður frá<br/>
Býleists komit.
</p>
<p>
Loki át hjarta<br/>
lindi brenndu,<br/>
fann hann halfsviðinn<br/>
hugstein konu;<br/>
varð Loftr kviðugr<br/>
af konu illri;<br/>
þaðan er á foldu<br/>
flagð hvert komit.
</p>
<p>
Haf gengr hríðum<br/>
við himin sjalfan,<br/>
líðr lönd yfir,<br/>
en loft bilar;<br/>
þaðan koma snjóvar<br/>
ok snarir vindar;<br/>
þá er í ráði,<br/>
at rögn of þrjóti.
</p>
<p>
Varð einn borinn<br/>
öllum meiri,<br/>
sá var aukinn<br/>
jarðar megni;<br/>
þann kveða stilli<br/>
stórúðgastan<br/>
sif sifjaðan<br/>
sjötum görvöllum.
</p>
<p>
Þá kemr annarr<br/>
enn máttkari,<br/>
þó þori ek eigi<br/>
þann at nefna;<br/>
fáir séa nú<br/>
fram of lengra<br/>
en Óðinn mun<br/>
ulfi mæta.<br/>
<h2>Gróttasöngr</h2>
    ridge Skjöldr hét sonr Óðins, er Skjöldungar er frá komnir. Hann hafði atsetu ok réð löndum, þar sem nú er kölluð Danmörk, en þá var kallat Gotland. Skjöldr átti þann son, er Friðleifr hét, er löndum réð eftir hann. Sonr Friðleifs hét Fróði. Hann tók konungdóm eftir föður sinn í þann tíð, er Ágústus keisari lagði frið of heim allan. Þá var Kristr borinn. En fyrir því at Fróði var allra konunga ríkastr á Norðrlöndum, þá var honum kenndr friðrinn um alla danska tungu, ok kalla Norðmenn þat Fróðafrið. Engi maðr grandaði öðrum, þótt hann hitti fyrir sér föðurbana eða bróðurbana lausan eða bundinn. Þá var ok engi þjófr eða ránsmaðr, svá at gullhringr einn lá á Jalangrsheiði lengi.
    ridge Fróði konungr sótti heimboð í Svíþjóð til þess konungs, er Fjölnir er nefndr. Þá keypti hann ambáttir tvær, er hétu Fenja ok Menja. Þær váru miklar ok sterkar.
    ridge Í þann tíma fannst í Danmörk kvernsteinar tveir svá miklir, at engi var svá sterkr, at dregit gæti. En sú náttúra fylgði kvernunum, at þat mólst á kverninni, sem sá mælti fyrir, er mól. Sú kvern hét Grótti. Hengikjöftr er sá nefndr, er Fróða konungi gaf kvernina. Fróði konungr lét leiða ambáttirnar til kvernarinnar ok bað þær mala gull ok frið ok sælu Fróða. Þá gaf hann þeim eigi lengri hvíld eða svefn en gaukrinn þagði eða hljóð mátti kveða. Þá er sagt, at þær kvæði ljóð þau, er kallat er Gróttasöngr. Ok áðr létti kvæðinu, mólu þær her at Fróða, svá at á þeiri nótt kom þar sá sækonungr, er Mýsingr hét, og drap Fróða, tók þar herfang mikit. Þá lagðist Fróðafriðr.
    ridge Mýsingr hafði með sér Grótta ok svá Fenju ok Menju ok bað þær mala salt. Hann bað þær mala lengr. Þær mólu litla hríð, áðr niðr sukku skipin, ok var þar eftir svelgr í hafinu, er særinn fellr í kvernaraugat. Þá varð sær saltr.</font>
</p>
<p>
Nú eru komnar<br/>
til konungs húsa<br/>
framvísar tvær,<br/>
Fenja ok Menja;<br/>
þær ro at Fróða<br/>
Friðleifssonar<br/>
máttkar meyjar<br/>
at mani hafðar.
</p>
<p>
Þær at lúðri<br/>
leiddar váru<br/>
ok grjóts gréa<br/>
gangs of beiddu;<br/>
hét hann hvárigri<br/>
hvíld né ynði,<br/>
áðr hann heyrði<br/>
hljóm ambátta.
</p>
<p>
Þær þyt þulu<br/>
þögnhorfinnar:<br/>
"Leggjum lúðra,<br/>
léttum steinum."<br/>
Bað hann enn meyjar,<br/>
at þær mala skyldu.
</p>
<p>
Sungu ok slungu<br/>
snúðga-steini,<br/>
svá at Fróða man<br/>
flest sofnaði;<br/>
þá kvað þat Menja,<br/>
var til meldrs komin:
</p>
<p>
"Auð mölum Fróða,<br/>
mölum alsælan,<br/>
mölum fjölð féar<br/>
á feginslúðri;<br/>
siti hann á auði,<br/>
sofi hann á dúni,<br/>
vaki hann at vilja,<br/>
þá er vel malit.
</p>
<p>
Hér skyli engi<br/>
öðrum granda,<br/>
til böls búa<br/>
né til bana orka,<br/>
né höggva því<br/>
hvössu sverði,<br/>
þó at bana bróður<br/>
bundinn finni."
</p>
<p>
En hann kvað ekki<br/>
orð it fyrra:<br/>
"Sofið eigi meir<br/>
en of sal gaukar<br/>
eða lengr en svá<br/>
ljóð eitt kveðak."
</p>
<p>
"Var-at-tu, Fróði,<br/>
fullspakr of þik,<br/>
málvinr manna,<br/>
er þú man keyptir;<br/>
kaustu at afli<br/>
ok at álitum,<br/>
en at ætterni<br/>
ekki spurðir.
</p>
<p>
Harðr var Hrungnir<br/>
ok hans faðir,<br/>
þó var Þjazi<br/>
þeim öflgari;<br/>
Iði ok Aurnir,<br/>
okkrir niðjar,<br/>
bræðr bergrisa,<br/>
þeim erum bornar.
</p>
<p>
Kæmi-a Grótti<br/>
ór gréa fjalli<br/>
né sá inn harði<br/>
hallr ór jörðu,<br/>
né mæli svá<br/>
mær bergrisa,<br/>
ef vissi vit<br/>
vætr til hennar.
</p>
<p>
Vér vetr níu<br/>
várum leikur<br/>
öflgar alnar<br/>
fyr jörð neðan;<br/>
stóðu meyjar<br/>
at meginverkum,<br/>
færðum sjalfar<br/>
setberg ór stað.
</p>
<p>
Veltum grjóti<br/>
of garð risa,<br/>
svá at fold fyrir<br/>
fór skjalfandi;<br/>
svá slöngðum vit<br/>
snúðga-steini,<br/>
höfga-halli,<br/>
at halir tóku.
</p>
<p>
En vit síðan<br/>
á Svíþjóðu<br/>
framvísar tvær<br/>
í folk stigum,<br/>
beiddum björnu,<br/>
en brutum skjöldu,<br/>
gengum í gögnum<br/>
gráserkjat lið.
</p>
<p>
Steypðum stilli,<br/>
studdum annan,<br/>
veittum góðum<br/>
Gothormi lið;<br/>
var-a kyrrseta,<br/>
áðr Knúi felli.
</p>
<p>
Fram heldum því<br/>
þau misseri,<br/>
at vit at köppum<br/>
kenndar várum;<br/>
þar sorðu vit<br/>
skörpum geirum<br/>
blóð ór benjum<br/>
ok brand ruðum.
</p>
<p>
Nú erum komnar<br/>
til konungs húsa<br/>
miskunnlausar<br/>
ok at mani hafðar;<br/>
aurr etr iljar,<br/>
en ofan kulði,<br/>
drögum dolgs sjötul,<br/>
daprt er at Fróða.
</p>
<p>
Hendr skulu hvílask,<br/>
hallr standa mun,<br/>
malit hefi ek fyr mik;<br/>
mitt of leiti;<br/>
nú mun-a höndum<br/>
hvíld vel gefa,<br/>
áðr fullmalit<br/>
Fróða þykki.
</p>
<p>
Hendr skulu höndla<br/>
harðar trjónur,<br/>
vápn valdreyrug,<br/>
vaki þú, Fróði,<br/>
vaki þú, Fróði,<br/>
ef þú hlýða vill<br/>
söngum okkrum<br/>
ok sögnum fornum.
</p>
<p>
Eld sé ek brenna<br/>
fyr austan borg,<br/>
vígspjöll vaka,<br/>
þat mun viti kallaðr,<br/>
mun herr koma<br/>
hinig af bragði<br/>
ok brenna bæ<br/>
fyr buðlungi.
</p>
<p>
Mun-at þú halda<br/>
Hleiðrar stóli,<br/>
rauðum hringum<br/>
né regingrjóti;<br/>
tökum á möndli<br/>
mær, skarpara,<br/>
erum-a varmar<br/>
í valdreyra.
</p>
<p>
Mól míns föður<br/>
mær rammliga,<br/>
því at hon feigð fira<br/>
fjölmargra sá;<br/>
stukku stórar<br/>
steðr frá lúðri<br/>
járni varðar,<br/>
mölum enn framar!
</p>
<p>
Mölum enn framar!<br/>
Mun Yrsu sonr,<br/>
niðr Halfdanar,<br/>
hefna Fróða;<br/>
sá mun hennar<br/>
heitinn verða<br/>
burr ok bróðir,<br/>
vitum báðar þat."
</p>
<p>
Mólu meyjar,<br/>
megins kostuðu,<br/>
váru ungar<br/>
í jötunmóði;<br/>
skulfu skaptré,<br/>
skauzk lúðr ofan,<br/>
hraut inn höfgi<br/>
hallr sundr í tvau.
</p>
<p>
En bergrisa<br/>
brúðr orð of kvað:<br/>
"Malit höfum, Fróði,<br/>
sem munum hætta,<br/>
hafa fullstaðit<br/>
fljóð at meldri."<br/>
<h2>Grógaldr</h2>
    ridge Sonr kvað:
</p>
<p>
"Vaki þú, Gróa,<br/>
vaki þú, góð kona,<br/>
vek ek þik dauðra dura,<br/>
ef þú þat mant,<br/>
at þú þinn mög bæðir<br/>
til kumbldysjar koma."<br/>
    ridge Gróa kvað:
</p>
<p>
"Hvat er nú annt<br/>
mínum eingasyni,<br/>
hverju ertu nú bölvi borinn,<br/>
er þú þá móður kallar,<br/>
er til moldar er komin<br/>
ok ór ljóðheimum liðin?"<br/>
    ridge Sonr kvað:
</p>
<p>
"Ljótu leikborði<br/>
skaut fyr mik in lævísa kona,<br/>
sú er faðmaði minn föður;<br/>
þar bað hon mik koma,<br/>
er kvæmtki veit,<br/>
móti Menglöðu."<br/>
    ridge Gróa kvað:
</p>
<p>
"Löng er för,<br/>
langir ro farvegar,<br/>
langir ro manna munir,<br/>
ef þat verðr,<br/>
at þú þinn vilja bíðr,<br/>
ok skeikar þá Skuld at sköpum."<br/>
    ridge Sonr kvað:
</p>
<p>
"Galdra þú mér gal,<br/>
þá er góðir eru,<br/>
bjarg þú, móðir, megi;<br/>
á vegum allr<br/>
hygg ek, at ek verða muna,<br/>
þykkjumk ek til ungr afi."<br/>
    ridge Gróa kvað:
</p>
<p>
"Þann gel ek þér fyrstan,<br/>
- þann kveða fjölnýtan,<br/>
þann gól Rindi Rani, -<br/>
at þú of öxl skjótir,<br/>
því er þér atalt þykkir;<br/>
sjalfr leið þú sjalfan þik.
</p>
<p>
Þann gel ek þér annan,<br/>
ef þú árna skalt<br/>
viljalauss á vegum,<br/>
Urðar lokur<br/>
haldi þér öllum megum,<br/>
er þú á sinnum sér.
</p>
<p>
Þann gel ek þér inn þriðja,<br/>
ef þér þjóðáar<br/>
falla at fjörlotum,<br/>
Horn ok Ruðr<br/>
snúisk til heljar meðan,<br/>
en þverri æ fyr þér.
</p>
<p>
Þann gel ek þér inn fjórða,<br/>
ef þik fjándr standa<br/>
görvir á galgvegi,<br/>
hugr þeim hverfi<br/>
til handa þér,<br/>
ok snúisk þeim til sátta sefi.
</p>
<p>
Þann gel ek þér inn fimmta,<br/>
ef þér fjöturr verðr<br/>
borinn at boglimum,<br/>
leysigaldr læt ek<br/>
þér fyr legg of kveðinn,<br/>
ok stökkr þá láss af limum,<br/>
en af fótum fjöturr.
</p>
<p>
Þann gel ek þér inn sétta,<br/>
ef þú á sjó kemr<br/>
meira en menn viti,<br/>
logn ok lögr<br/>
gangi þér í lúðr saman<br/>
ok léi þér æ friðdrjúgrar farar.
</p>
<p>
Þann gel ek þér inn sjaunda,<br/>
ef þik sækja kemr<br/>
frost á fjalli háu,<br/>
hræva kulði<br/>
megi-t þínu holdi fara,<br/>
ok haldisk æ lík at liðum.
</p>
<p>
Þann gel ek þér inn átta,<br/>
ef þik úti nemr<br/>
nótt á niflvegi,<br/>
at því firr megi<br/>
þér til meins gera<br/>
kristin dauð kona.
</p>
<p>
Þann gel ek þér inn níunda,<br/>
ef þú við inn naddgöfga<br/>
orðum skiptir jötun,<br/>
máls ok mannvits<br/>
sé þér á minni ok hjarta<br/>
gnóga of gefit.
</p>
<p>
Far þú nú æva,<br/>
þar er forað þykkir,<br/>
ok standi-t þér mein fyr munum;<br/>
á jarðföstum steini<br/>
stóð ek innan dura,<br/>
meðan ek þér galdra gól.
</p>
<p>
Móður orð<br/>
ber þú, mögr, heðan<br/>
ok lát þér í brjósti búa;<br/>
iðgnóga heill<br/>
skaltu of aldr hafa,<br/>
meðan þú mín orð of mant."<br/>
<h2>Fjölsvinnsmál</h2>
</p>
<p>
Útan garða<br/>
hann sá upp of koma<br/>
þursa þjóðar sjöt:<br/>
"Hvat er þat flagða,<br/>
er stendr fyr forgörðum<br/>
ok hvarflar um hættan loga?
</p>
<p>
Hvers þú leitar,<br/>
eða hvers þú á leitum ert,<br/>
eða hvat viltu, vinlaus, vita?<br/>
Úrgar brautir<br/>
árnaðu aftr heðan;<br/>
átt-at-tu hér, verndar vanr, veru."<br/>
    ridge Kómumaðr kvað:
</p>
<p>
"Hvat er þat flagða,<br/>
er stendr fyr forgarði<br/>
ok býðr-at líðöndum löð?<br/>
Sæmðarorðalauss<br/>
hefir þú, seggr, of lifat,<br/>
ok haltu heim heðan!"<br/>
    ridge Borgarvörðr kvað:
</p>
<p>
"Fjölsviðr ek heiti,<br/>
en ek á fróðan sefa,<br/>
þeygi em ek míns mildr matar;<br/>
innan garða<br/>
þú kemr hér aldregi,<br/>
ok dríf þú nú, vargr, at vegi!"<br/>
    ridge Kómumaðr kvað:
</p>
<p>
"Augna gamans<br/>
fýsir aftr at fá,<br/>
hvars hann getr svást at sjá;<br/>
garðar glóa<br/>
mér þykkja of gullna sali;<br/>
hér mynda ek eðli una."<br/>
    ridge Fjölsviðr kvað:
</p>
<p>
"Segðu mér, hverjum<br/>
ertu, sveinn, of borinn,<br/>
eða hverra ertu manna mögr?"<br/>
    ridge Kómumaðr kvað:
"Vindkaldr ek heiti,<br/>
Várkaldr hét minn faðir,<br/>
þess var Fjölkaldr faðir.
</p>
<p>
Segðu mér þat, Fjölsviðr,<br/>
er ek fregna mun<br/>
ok ek vilja vita:<br/>
Hverr hér ræðr<br/>
ok ríki hefir<br/>
eign ok auðsölum?"<br/>
    ridge Fjölsviðr kvað:
</p>
<p>
"Menglöð of heitir,<br/>
en hana móðir of gat<br/>
við Svafrþorins syni;<br/>
hon hér ræðr<br/>
ok ríki hefir<br/>
eign ok auðsölum"<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvat sú grind heitir,<br/>
er með goðum sá-at<br/>
menn it meira forað?"<br/>
    ridge Fjölsviðr kvað:
</p>
<p>
"Þrymgjöll hon heitir,<br/>
en hana þrír gerðu<br/>
Sólblinda synir;<br/>
fjöturr fastr<br/>
verðr við faranda hvern<br/>
er hana hefr frá hliði."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvat sá garðr heitir,<br/>
er með goðum sá-at<br/>
menn it meira forað?"<br/>
    ridge Fjölsviðr kvað:
</p>
<p>
"Gastrópnir heitir,<br/>
en ek hann görfan hefk<br/>
ór Leirbrimis limum;<br/>
svá hefik studdan,<br/>
at hann standa mun,<br/>
æ meðan öld lifir."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvat þeir garmar heita,<br/>
er gífrari hefik<br/>
enga fyrr í löndum lítit?"<br/>
    ridge Fjölsviðr kvað:
</p>
<p>
"Gífr heitir annarr,<br/>
en Geri annarr,<br/>
ef þú vilt þat vita;<br/>
varðir ellifu,<br/>
er þeir varða,<br/>
unz rjúfask regin."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita,<br/>
hvárt sé manna nökkut,<br/>
þat er megi inn koma,<br/>
meðan sókndjarfir sofa."<br/>
    ridge Fjölsviðr kvað:
</p>
<p>
"Missvefni mikit<br/>
var þeim mjök of lagit,<br/>
síðan þeim var varzla vituð;<br/>
annarr of nætr sefr,<br/>
en annarr of daga,<br/>
ok kemsk þá vætr, ef þá kom."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita,<br/>
hvárt sé matar nökkut,<br/>
þat er menn hafi,<br/>
ok hlaupi inn, meðan þeir eta."<br/>
    ridge Fjölsviðr kvað:
</p>
<p>
"Vegnbráðir tvær<br/>
liggja í Viðópnis liðum,<br/>
ef þú vilt þat vita,<br/>
þat eitt er svá matar,<br/>
at þeim menn of gefi,<br/>
ok hlaupi inn, meðan þeir eta."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvat þat barr heitir,<br/>
er breiðask um<br/>
lönd öll limar?"<br/>
    ridge Fjölsviðr kvað:
</p>
<p>
"Mímameiðr hann heitir,<br/>
en þat manngi veit,<br/>
af hverjum rótum renn;<br/>
við þat hann fellr,<br/>
er fæstan varir,<br/>
flær-at hann eld né járn."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvat af móði verðr<br/>
þess ins mæra viðar,<br/>
er hann flær-rat eld né járn?"<br/>
    ridge Fjölsviðr kvað:
</p>
<p>
"Út af hans aldni<br/>
skal á eld bera<br/>
fyr kelisjúkar konur;<br/>
útar hverfa<br/>
þats þær innar skyli,<br/>
sá er hann með mönnum mjötuðr."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvat sá hani heitir,<br/>
er sitr í inum háva viði,<br/>
allr hann við gull glóir?"<br/>
    ridge Fjölsviðr kvað:
</p>
<p>
"Víðópnir hann heitir,<br/>
en hann stendr veðrglasir<br/>
á meiðs kvistum Míma;<br/>
einum ekka<br/>
þryngr hann örófsaman<br/>
Surtr Sinmöru."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
hvárt sé vápna nökkut,<br/>
þat er knegi Viðópnir fyrir<br/>
hníga á Heljar sjöt?"<br/>
    ridge Fjölsviðr kvað:
</p>
<p>
"Lævateinn heitir hann,<br/>
en hann gerði Loftr rúnum<br/>
fyr nágrindr neðan;<br/>
í segjárnskeri<br/>
liggr hann hjá Sinmöru,<br/>
ok halda njarðlásar níu."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
hvárt aftr kemr,<br/>
sá er eftir ferr<br/>
ok vill þann tein taka."<br/>
    ridge Fjölsviðr kvað:
</p>
<p>
"Aftr mun koma,<br/>
sá er eftir ferr<br/>
ok vill þann tein taka,<br/>
ef þat færir,<br/>
er fáir eigu,<br/>
Eiri örglasis."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
hvárt sé mæta nökkut,<br/>
þat er menn hafi<br/>
ok verðr því in fölva gýgr fegin."<br/>
    ridge Fjölsviðr kvað:
</p>
<p>
Ljósan léa<br/>
skaltu í lúðr bera,<br/>
þann er liggr í Viðópnis völum,<br/>
Sinmöru at selja,<br/>
áðr hon söm telisk<br/>
vápn til vígs at ljá."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvat sá salr heitir,<br/>
er slunginn er<br/>
vísum vafrloga?"<br/>
    ridge Fjölsviðr kvað:
</p>
<p>
"Hyrr hann heitir,<br/>
en hann lengi mun<br/>
á brodds oddi bifask;<br/>
auðranns þess<br/>
munu um aldr hafa<br/>
frétt eina fírar."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hverr þat gerði,<br/>
er ek fyr garð sák<br/>
innan, ásmaga?"<br/>
    ridge Fjölsviðr kvað:
</p>
<p>
"Uni ok Íri,<br/>
Óri ok Bári,<br/>
Varr ok Vegdrasill;<br/>
Dóri ok Úri,<br/>
Dellingr, Atvarðr,<br/>
Líðskjalfr, Loki."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvat þat bjarg heitir,<br/>
er ek sé brúði á<br/>
þjóðmæra þruma?"<br/>
    ridge Fjölsviðr kvað:
</p>
<p>
"Lyfjaberg þat heitir,<br/>
en þat hefir lengi verit<br/>
sjúkum ok sárum gaman;<br/>
heil verðr hver,<br/>
þótt hafi árs sótt,<br/>
ef þat klífr, kona."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvat þær meyjar heita,<br/>
er fyr Menglaðar knjám<br/>
sitja sáttar saman?"<br/>
    ridge Fjölsviðr kvað:
</p>
<p>
"Hlíf heitir,<br/>
önnur Hlífþrasa,<br/>
þriðja Þjóðvarta,<br/>
Björt ok Blíð,<br/>
Blíðr, Fríð,<br/>
Eir ok Aurboða."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita:<br/>
Hvárt þær bjarga,<br/>
þeim er blóta þær,<br/>
ef gerask þarfar þess?"<br/>
    ridge Fjölsviðr kvað:
</p>
<p>
"Bjarga svinnar,<br/>
hvar er menn blóta þær<br/>
á stallhelgum stað;<br/>
eigi svá hátt forað<br/>
kemr at hölða sonum,<br/>
hvern þær ór nauðum nema."<br/>
    ridge Vindkaldr kvað:
</p>
<p>
"Segðu mér þat, Fjölsviðr,<br/>
er ek þik fregna mun<br/>
ok ek vilja vita,<br/>
hvárt sé manna nökkut,<br/>
er knegi á Menglaðar<br/>
svásum armi sofa?"<br/>
    ridge Fjölsviðr kvað:
</p>
<p>
"Vætr er þat manna,<br/>
er knegi á Menglaðar<br/>
svásum armi sofa,<br/>
nema Svipdagr einn,<br/>
hánum var sú in sólbjarta<br/>
brúðr at kván of kveðin."<br/>
    ridge Vindkaldr kvað:
</p>
<p>
"Hrittu á hurðir,<br/>
láttu hlið rúm,<br/>
hér máttu Svipdag sjá;<br/>
en þó vita far,<br/>
ef vilja myni<br/>
Menglöð mitt gaman."<br/>
    ridge Fjölsviðr kvað:
</p>
<p>
"Heyr þú, Menglöð,<br/>
hér er maðr kominn,<br/>
gakk þú á gest sjá;<br/>
hundar fagna,<br/>
hús hefir upp lokizk,<br/>
hygg ek, at Svipdagr sé."<br/>
    ridge Menglöð kvað:
</p>
<p>
"Horskir hrafnar<br/>
skulu þér á hám galga<br/>
slíta sjónir ór,<br/>
ef þú þat lýgr,<br/>
at hér sé langt kominn<br/>
mögr til minna sala.
</p>
<p>
Hvaðan þú fórt,<br/>
hvaðan þú för gerðir,<br/>
hvé þik hétu hjú?<br/>
At ætt ok nafni<br/>
skal ek jartegn vita,<br/>
ef ek var þér kván of kveðin."<br/>
    ridge Svipdagr kvað:
</p>
<p>
"Svipdagr ek heiti,<br/>
Sólbjartr hét minn faðir,<br/>
þaðan rákumk vindkalda vegu;<br/>
Urðar orði<br/>
kveðr engi maðr,<br/>
þótt þat sé við löst lagit."<br/>
    ridge Menglöð kvað:
</p>
<p>
"Vel þú nú kominn,<br/>
hefik minn vilja beðit,<br/>
fylgja skal kveðju koss;<br/>
forkunnar sýn<br/>
mun flestan glaða,<br/>
hvars hefir við annan ást.
</p>
<p>
Lengi ek sat<br/>
ljúfu bergi á,<br/>
beið ek þín dægr ok daga;<br/>
nú þat varð,<br/>
er ek vætt hefi,<br/>
at þú ert kominn, mögr, til minna sala.
</p>
<p>
Þrár hafðar<br/>
er ek hefi til þíns gamans,<br/>
en þú til míns munar;<br/>
nú er þat satt,<br/>
er vit slíta skulum<br/>
ævi ok aldr saman."<br/>
<h2>Hjálmarskviða</h2>
</p>
<p>
"Hvat er þér, Hjálmarr?<br/>
Hefr þú lit brugðit,<br/>
þik kveð ek mæða<br/>
miklar undir;<br/>
hjálmr er þinn höggvinn,<br/>
en á hlið brynja;<br/>
nú kveð ek fjörvi<br/>
of farit þínu."<br/>
    ridge Hjálmarr kvað:
</p>
<p>
"Sár hefi ek sextán,<br/>
slitna brynju:<br/>
svart er mér fyrir sjónum,<br/>
sék-a ek ganga;<br/>
hneit mér við hjarta<br/>
hjörr Angantýs,<br/>
hvass blóðrefill<br/>
herðr í eitri."
</p>
<p>
Áttak á foldu<br/>
fimm tún saman,<br/>
en ek því aldri<br/>
unða ráði;<br/>
nú verð ek liggja<br/>
lífs andvani,<br/>
sverði undaðr,<br/>
í Sámseyju.
</p>
<p>
Drekka í höllu<br/>
húskarlar mjöð,<br/>
menjum göfgir,<br/>
at míns föður;<br/>
mæðir marga<br/>
mungát fira,<br/>
en mik eggja spor<br/>
í enju þjá.
</p>
<p>
Hvarf ek frá hvítri<br/>
hlaðs beðgunni<br/>
á Agnafit<br/>
útanverðri;<br/>
saga mun sannask,<br/>
sú er hon sagði mér,<br/>
at aftr koma<br/>
eigi mundak.
</p>
<p>
Hvarf ek frá fögrum<br/>
fljóða söngvi,<br/>
ótrauðr gamans<br/>
austr við Sóta;<br/>
för skundaðak<br/>
ok fórk í lið<br/>
hinzta sinni<br/>
frá hollvinum.
</p>
<p>
Drag þú mér af hendi<br/>
hring inn rauða<br/>
færðu inni ungu<br/>
Ingibjörgu;<br/>
sá mun henni<br/>
hugfastr tregi,<br/>
er ek eigi kem<br/>
til Uppsala.
</p>
<p>
Hrafn flýgr austan<br/>
af háum meiði,<br/>
flýgr honum eftir<br/>
örn í sinni;<br/>
þeim gef ek erni<br/>
efstum bráðir;<br/>
sá mun á blóði<br/>
bergja mínu."<br/>
<h2>Hervararkviða</h2>
</p>
<p>
Hitt hefr mær ung<br/>
í Munarvági<br/>
við sólar setr<br/>
segg at hjörðu.<br/>
    ridge Hirðir kvað:
"Hverr er einn saman<br/>
í ey kominn?<br/>
Gakk þú greiðliga<br/>
gistingar til!"<br/>
    ridge Hervör kvað:
</p>
<p>
"Muna-at ek ganga<br/>
gistingar til,<br/>
því at ek engi kann<br/>
eyjaskeggja;<br/>
segðu hraðliga,<br/>
áðr heðan líðir:<br/>
hvar eru Hjörvarði<br/>
haugar kenndir?"<br/>
    ridge Hirðir kvað:
</p>
<p>
"Spyj-at-tu at því;<br/>
spakr ertu eigi,<br/>
vinr víkinga,<br/>
ertu vanfarinn;<br/>
förum fráliga,<br/>
sem okkr fætr toga,<br/>
allt er úti<br/>
ámátt firum!"<br/>
    ridge Hervör kvað:
</p>
<p>
"Men bjóðum þér<br/>
máls at gjöldum;<br/>
mun-a drengja vin<br/>
dælt at letja:<br/>
fær engi mér<br/>
svá fríðar hnossir,<br/>
fagra bauga,<br/>
at ek fara eigi."<br/>
    ridge Hirðir kvað:
</p>
<p>
"Heimskr þykki mér,<br/>
sá er heðra ferr<br/>
maðr einn saman<br/>
myrkvar grímur;<br/>
hyrr er á sveimun,<br/>
haugar opnask,<br/>
brenn fold ok fen;<br/>
förum harðara."<br/>
    ridge Hervör kvað:
</p>
<p>
"Hirðum-at fælask<br/>
við fnösun slíka,<br/>
þótt um alla ey<br/>
eldar brenni;<br/>
látum okkr eigi<br/>
liðna rekka<br/>
skjótla skelfa,<br/>
skulum við talask."
</p>
<p>
Var þá féhirðir<br/>
fljótr til skógar<br/>
mjök frá máli<br/>
meyjar þessar;<br/>
en harðsnúinn<br/>
hugr í brjósti<br/>
um sakar slíkar<br/>
svellr Hervöru.<br/>
    ridge Hon sá nú haugeldana .... ok gengr til hauganna ok hræðist ekki, ok óð hon eldana sem reyk, þar til er hon kom at haugi berserkjanna. Þá kvað hon:
</p>
<p>
"Vaki þú, Angantýr,<br/>
vekr þik Hervör,<br/>
eingadóttir<br/>
ykkur Sváfu;<br/>
sel þú mér ór haugi<br/>
hvassan mæki,<br/>
þann er Svafrlama<br/>
slógu dvergar.
</p>
<p>
Hervarðr, Hjörvarðr,<br/>
Hrani, Angantýr!<br/>
vek ek yðr alla<br/>
undir viðar rótum,<br/>
hjálmi ok með brynju,<br/>
hvössu sverði,<br/>
rönd ok með reiði,<br/>
roðnum geiri.
</p>
<p>
Mjök eruð orðnir<br/>
Arngríms synir,<br/>
megir meinsamir,<br/>
at moldar auka,<br/>
er engi skal<br/>
sona Eyfuru<br/>
við mik mæla<br/>
í Munarvági.
</p>
<p>
Hervarðr, Hjörvarðr,<br/>
Hrani, Angantýr!<br/>
Svá sé yðr öllum<br/>
innan rifja<br/>
sem þér í maura<br/>
mornið haugi,<br/>
nema sverð selið,<br/>
þar er sló Dvalinn;<br/>
samir-a draugum<br/>
dýrt vápn fela."<br/>
    ridge Þá svarar Angantýr:
</p>
<p>
"Hervör dóttir,<br/>
hví kallar svá?<br/>
Full feiknstafa<br/>
ferr þú þér at illu!<br/>
Ær ertu orðin<br/>
ok örvita,<br/>
villhyggjandi,<br/>
vekr menn dauða.
</p>
<p>
Gróf-at mik faðir<br/>
né frændr aðrir;<br/>
þeir höfðu Tyrfing<br/>
tveir, er lifðu;<br/>
varð þó eigandi<br/>
einn um síðir."<br/>
    ridge Hervör kvað:
</p>
<p>
"Segðu einn satt mér,<br/>
svá láti áss þik<br/>
heilan í haugi,<br/>
sem þú hafir eigi<br/>
Tyrfing með þér;<br/>
trautt er þér at veita<br/>
arf, Angantýr,<br/>
eingabarni."<br/>
    ridge Angantýr kvað:
</p>
<p>
"Hnigin er helgrind,<br/>
haugar opnask,<br/>
allr er í eldi<br/>
eybarmr at sjá;<br/>
atalt er úti<br/>
um at lítask;<br/>
skyntu, mær, ef þú mátt<br/>
til skipa þinna."<br/>
    ridge Hervör kvað:
</p>
<p>
"Brennið eigi svá<br/>
bál á nóttum,<br/>
at ek við elda<br/>
yðra hræðumk;<br/>
skelfr-at meyju<br/>
muntún hugar,<br/>
þótt hon draug sjái<br/>
i durum standa."<br/>
    ridge Angantýr kvað:
</p>
<p>
"Segi ek þér, Hervör,<br/>
- hlýð þú til enn,<br/>
vísa dóttir, -<br/>
þat er verða mun:<br/>
sjá mun Tyrfingr,<br/>
ef þú trúa mættir,<br/>
ætt þinni, mær,<br/>
allri spilla.
</p>
<p>
Muntu son geta,<br/>
þann er síðan mun<br/>
Tyrfing bera<br/>
ok trúa magni;<br/>
þann munu Heiðrek<br/>
heita lýðar,<br/>
sá mun ríkstr alinn<br/>
und röðuls tjaldi."<br/>
    ridge Hervör kvað:
</p>
<p>
"Ek vígi svá<br/>
virða dauða,<br/>
at ér skuluð<br/>
allir liggja<br/>
dauðir með draugum<br/>
í dys fúnir;<br/>
sel mér, Angantýr,<br/>
út ór haugi<br/>
dverga smíði;<br/>
dugir-a þér at leyna."<br/>
    ridge Angantýr kvað:
</p>
<p>
"Kveðk-at þik, mær ung,<br/>
mönnum líka,<br/>
er þú um hauga<br/>
hvarfar á nóttum<br/>
gröfnum geiri<br/>
ok með Gota málmi,<br/>
hjálmi ok með brynju<br/>
fyrir hallar dyrr."<br/>
    ridge Hervör kvað:
</p>
<p>
"Maðr þóttumk ek<br/>
mennskr til þessa,<br/>
áðr ek sali yðra<br/>
sækja réðak;<br/>
sel þú mér ór haugi,<br/>
þann er hatar brynjur,<br/>
hlífum hættan<br/>
Hjálmars bana."<br/>
    ridge Angantýr kvað:
</p>
<p>
"Liggr mér und herðum<br/>
Hjálmars bani,<br/>
allr er hann útan<br/>
eldi sveipinn;<br/>
mey veit ek enga<br/>
moldar hvergi,<br/>
at þann hjör þori<br/>
í hendr nema."<br/>
    ridge Hervör kvað:
</p>
<p>
"Ek mun hirða<br/>
ok í hendr nema<br/>
hvassan mæki,<br/>
ef ek hafa mættak;<br/>
uggi ek eigi<br/>
eld brennanda,<br/>
þegar loga lægir,<br/>
er ek lít yfir."<br/>
    ridge Angantýr kvað:
</p>
<p>
"Heimsks ertu, Hervör,<br/>
hugar eigandi,<br/>
er þú at augum<br/>
í eld hrapar;<br/>
heldr vil ek selja þér<br/>
sverð ór haugi,<br/>
mær in unga,<br/>
mák-at ek þér synja."<br/>
    ridge Hervör kvað:
</p>
<p>
"Vel gerðir þú,<br/>
víkinga niðr,<br/>
er þú seldir mér<br/>
sverð ór haugi;<br/>
betr þykkjumk nú,<br/>
bragningr, hafa<br/>
en ek Nóregi<br/>
næðak öllum."<br/>
    ridge Angantýr kvað:
</p>
<p>
"Veizt eigi þú,<br/>
- vesöl ertu mála,<br/>
fláráð kona, -<br/>
hví þú fagna skalt;<br/>
sjá mun Tyrfingr,<br/>
ef þú trúa mættir,<br/>
ætt þinni, mær,<br/>
allri spilla."<br/>
    ridge Hervör kvað:
</p>
<p>
"Ek mun ganga<br/>
til gjálfrmara;<br/>
nú er hilmis mær<br/>
í hugum góðum;<br/>
lítt ræki ek þat,<br/>
lofðunga niðr,<br/>
hvé synir mínir<br/>
síðan deila."<br/>
    ridge Angantýr kvað:
</p>
<p>
"Þú skalt eiga<br/>
ok una lengi,<br/>
hafðu á hulðu<br/>
Hjálmars bana;<br/>
tak-at-tu á eggjum,<br/>
eitr er í báðum;<br/>
sá er manns mjötuðr<br/>
meini verri.
</p>
<p>
Far vel, dóttir,<br/>
fljótt gæfak þér<br/>
tolf manna fjör,<br/>
ef þú trúa mættir,<br/>
afl ok eljun,<br/>
allt it góða,<br/>
þat er synir Arngríms<br/>
at sik leifðu."<br/>
    ridge Hervör kvað:
</p>
<p>
"Búið ér allir,<br/>
- brott fýsir mik, -<br/>
heilir í haugi,<br/>
heðan vil ek skjótla;<br/>
helzt þóttumk nú<br/>
heima í millim,<br/>
er mik umhverfis<br/>
eldar brunnu."<br/>
<h2>Hlöðskviða</h2>
</p>
<p>
Ár kváðu Humla<br/>
Húnum ráða,<br/>
Gizur Gautum,<br/>
Gotum Angantý,<br/>
Valdarr Dönum,<br/>
en Völum Kíarr,<br/>
Alrekr inn frækni<br/>
enskri þjóðu.
</p>
<p>
Hlöðr var þar borinn<br/>
í Húnalandi<br/>
saxi ok með sverði,<br/>
síðri brynju,<br/>
hjalmi hringreifðum,<br/>
hvössum mæki,<br/>
mari vel tömum<br/>
á mörk inni helgu.
</p>
<p>
Hlöðr reið austan,<br/>
Heiðreks arfi;<br/>
kom hann at garði,<br/>
þar er Gotar byggja,<br/>
á Árheima,<br/>
arfs at kveðja;<br/>
þar drakk Angantýr<br/>
erfi Heiðreks.
</p>
<p>
Segg fann hann úti<br/>
fyr sal hávum<br/>
ok síðförlan<br/>
síðan kvaddi?<br/>
"Inn gakktu, seggr,<br/>
í sal hávan,<br/>
bið mér Angantý<br/>
andspjöll bera."<br/>
    ridge Sá gekk inn fyrir konungs borð ok kvaddi Angantý konung vel ok mælti síðan:
</p>
<p>
"Hér er Hlöðr kominn,<br/>
Heiðreks arfþegi,<br/>
bróðir þinn<br/>
inn böðskái;<br/>
mikill er sá maðr ungr<br/>
á mars baki,<br/>
vill nú, þjóðann,<br/>
við þik tala."
</p>
<p>
Rymr varð í ranni,<br/>
risu með góðum;<br/>
vildi hverr heyra,<br/>
hvat Hlöðr mælti<br/>
ok þat, er Angantýr<br/>
andsvör veitti.<br/>
    ridge Þá mælti Angantýr:
</p>
<p>
"Heill kom þú, Hlöðr,<br/>
Heiðreks arfi,<br/>
bróðir minn,<br/>
gakk á bekk sitja;<br/>
drekkum Heiðreks<br/>
hollar veigar<br/>
feðr okkrum<br/>
fyrstum manna,<br/>
vín eða mjöð,<br/>
hvárts þér vildra þykkir."<br/>
    ridge Þá kvað Hlöðr:
</p>
<p>
"Til annars vér<br/>
en öl at drekka<br/>
hingat fórum<br/>
[af Húna landi]<br/>
þigg-a-k, þjóðann,<br/>
þínar veigar.
</p>
<p>
Hafa vil ek halft allt,<br/>
þat er Heiðrekr átti,<br/>
al ok af oddi,<br/>
einum skatti,<br/>
kú ok af kalfi,<br/>
kvern þjótandi,<br/>
þý ok af þræli<br/>
ok þeira barni;
</p>
<p>
Hrís þat it mæra,<br/>
er Myrkvið heita,<br/>
gröf þá ina helgu,<br/>
er stendr á Goðþjóðu,<br/>
stein þann inn fagra,<br/>
er stendr á stöðum Danpar,<br/>
halfar herborgir,<br/>
þær er Heiðrekr átti,<br/>
lönd ok lýða<br/>
ok ljósa bauga."<br/>
    ridge Angantýr kvað:
</p>
<p>
"Bresta mun fyrr, bróðir,<br/>
in blikhvíta lind<br/>
ok kaldr geirr<br/>
koma við annan<br/>
ok margr gumi<br/>
í gras hníga,<br/>
áðr en Tyrfing<br/>
í tvau deilak<br/>
eða þér, Humlungr,<br/>
halfan arf látak.
</p>
<p>
Ek mun bjóða þér<br/>
bjartar vigrar,<br/>
fé ok fjölð meiðma,<br/>
sem þik fremst tíðir;<br/>
tolf hundruð gef ek þér manna,<br/>
tolf huhdruð gef ek þér mara,<br/>
tolf hundruð gef ek þér skálka,<br/>
þeira er skjöld bera.
</p>
<p>
Manni gef ek hverjum<br/>
margt at þiggja<br/>
annat æðra<br/>
en hann á at ráða;<br/>
mey gef ek hverjum<br/>
manni at þiggja,<br/>
men spenni ek hverri<br/>
meyju at halsi.
</p>
<p>
Mun ek um þik sitjanda<br/>
silfri mæla,<br/>
en ganganda þik<br/>
gulli steypa,<br/>
svá at á vega alla<br/>
velti baugar;<br/>
þriðjung Goðþjóðar, -<br/>
því skaltu ráða."<br/>
    ridge Gizurr Grýtingaliði, fóstri Heiðreks konungs, var þá með Angantý konungi. Hann var þá ofrgamall. Ok er hann heyrði boð Angantýs, þótti honum hann of mikit bjóða ok kvað þá:
</p>
<p>
"Þetta er þiggjanda<br/>
þýjar barni,<br/>
barni þýjar,<br/>
þótt sé borinn konungi;<br/>
þá hornungr<br/>
á haugi sat,<br/>
er öðlingr<br/>
arfi skipti."<br/>
    ridge Hlöðr reiddist nú mjök, er hann var þýbarn ok hornungr kallaðr, ef hann þægi boð bróður síns, ok sneri hann þá þegar í burt með alla sína menn, til þess er hann kom heim í Húnaland til Humla konungs, frænda síns, ok sagði honum, at Angantýr, bróðir hans, hefði synjat honum helmingaskiptis.
    ridge Humli spyrr nú allt tal þeira. Varð hann þá reiðr mjök, ef Hlöðr, dóttursonr hans, skyldi ambáttarsonr heita, ok kvað þá:
</p>
<p>
"Sitja skulu vér í vetr<br/>
ok sælliga lifa,<br/>
drekka ok dæma<br/>
dýrar veigar,<br/>
kenna Húnum<br/>
hervápn búa,<br/>
þau er fræknliga<br/>
skulum fram bera.
</p>
<p>
Vel skulum þér, Hlöðr,<br/>
herlið búa<br/>
ok framliga<br/>
fylki týja;<br/>
með tolf vetra mengi<br/>
ok tvævetrum fola,<br/>
svá skal Húna<br/>
her of samna."<br/>
    ridge Þenna vetr sátu þeir Humli ok Hlöðr um kyrrt. Um várit drógu þeir her saman svá mikinn, at aleyða var eftir vígra manna í Húnalandi....
    ridge Sem þessi herr kom saman, riðu þeir skóg þann, er Myrkviðr heitir, er skilr Húnaland ok Gotaland. En sem þeir kómu af skóginum, þá váru byggðir stórar ok vellir sléttir, ok á völlunum stóð borg ein fögr, en þar réð fyrir Hervör, systir Angantýs konungs, ok Ormarr, fóstri hennar. Váru þau sett þar til landgæzlu fyrir her Húna, ok höfðu þau þar mikit lið.
    ridge Þat var einn morgun í sólar upprás, at Hervör stóð upp á kastala einum yfir borgarhliði. Hon sá jóreyki stóra suðr til skógarins, svá at löngum fal sólina. Því næst sá hon glóa undir jóreyknum, sem á gull eitt liti, fagra skjöldu ok gulli lagða, gyllta hjalma ok hvítar brynjur. Sá hon þá, at þetta var herr Húna ok mikill fjölði. Hervör gekk ofan skyndiliga ok kallar lúðrsvein ok bað blása saman lið. Ok síðan mælti Hervör: "Takið vápn yður
    ridge ok búizk til orrostu, en þú, Ormarr, ríð í mót Húnum ok bjóð þeim orrostu fyrir borgarhliði inu syðra." Ormarr kvað:
</p>
<p>
"Skal ek víst ríða<br/>
ok rönd bera,<br/>
-- -- --<br/>
Gota þjóðum<br/>
gunni at heyja."<br/>
    ridge Þá reið Ormarr af borginni ok í mót hernum. Hann kallaði hátt ok bað þá ríða til borgarinnar, -- "ok úti fyrir borgarhliðinu suðr á völlinn -- þar býð ek yðr til orrostu. Bíði þeir þar annarra, er fyrr koma."
    ridge Nú reið Ormarr aftr til borgarinnar, ok var Hervör þá albúin ok allr herr. Riðu þau nú út af borginni með hernum móti Húnum, ok hófsk þar allmikil orrosta. En með því at Húnar hafa lið miklu meira, sneri mannfallinu í lið þeira Hervarar, ok um síðir fell Hervör ok mikit lið umhverfis hana.
    ridge En er Ormarr sá fall hennar, flýði hann ok allir þeir, er lífit þágu. Ormarr reið dag ok nótt, sem mest mátti hann, á fund Angantýs konungs í Árheima. ....
    ridge Og sem Ormarr kom fyrir Angantý konung, þá kvað hann:
</p>
<p>
"Sunnan em ek kominn<br/>
at segja spjöll þessi:<br/>
Sviðin er öll in mæra<br/>
Myrkviðar heiðr,<br/>
drifin öll Goðþjóð<br/>
gumna blóði.
</p>
<p>
Mey veit ek Heiðreks,<br/>
[fyr mækis eggjum],<br/>
systur þína,<br/>
svigna til jarðar;<br/>
hafa Húnar<br/>
hana fellda<br/>
ok marga aðra<br/>
yðra þegna.
</p>
<p>
Léttari gerðisk hon at böð<br/>
en við biðil ræða<br/>
eða í bekk at fara<br/>
at brúðar gangi."<br/>
    ridge Angantýr konungr, þá er hann heyrði þetta, brá hann grönum ok varð seint til
    ridge orða ok mælti þetta um síðir:
</p>
<p>
"Óbróðurliga vartu leikin,<br/>
in ágæta systir!"<br/>
    ridge Ok síðan leit hann yfir hirðina, ok var ekki margt liðs með honum. Hann kvað þá:
"Mjök várum vér margir,<br/>
er vér mjöð drukkum,<br/>
nú erum vér færi,<br/>
er vér fleiri skyldum.
</p>
<p>
Sé ek eigi mann<br/>
í mínu liði,<br/>
þótt ek biðja<br/>
ok baugum kaupa,<br/>
er muni ríða<br/>
ok rönd bera<br/>
ok þeira Húna<br/>
herlið finna."<br/>
    ridge Gizurr gamli sagði:
</p>
<p>
"Ek mun þik einkis<br/>
eyris krefja<br/>
né skjallanda<br/>
skarfs ór gulli;<br/>
þó mun ek ríða<br/>
ok rönd bera,<br/>
Húna þjóðum<br/>
herstaf bjóða."<br/>
    ridge .... Gizurr herklæddist með góðum hervápnum ok hljóp á hest sinn, sem ungr væri. Þá mælti hann til konungs:
</p>
<p>
"Hvar skal ek Húnum<br/>
hervíg kenna?"<br/>
    ridge Angantýr kvað:
</p>
<p>
"Kenndu at Dylgju<br/>
ok á Dúnheiði<br/>
ok á þeim öldnum<br/>
Jassarfjöllum;<br/>
þar oft Gotar<br/>
gunni háðu<br/>
ok fagran sigr<br/>
frægir vágu."<br/>
    ridge Nú reið Gizurr í brott ok þar til, er hann kom í her Húna. Hann reið eigi nær
    ridge en svá, at hann mátti tala við þá. Þá kallar hann hári röddu ok kvað:
</p>
<p>
"Felmtr er yðru fylki,<br/>
feigr er yðvarr vísi,<br/>
gnæfar yðr gunnfani,<br/>
gramr er yðr Óðinn.
</p>
<p>
Býð ek yðr at Dylgju<br/>
ok á Dúnheiði<br/>
orrostu undir<br/>
Jassarfjöllum,<br/>
hræsi yður<br/>
at há hverju,<br/>
ok láti svá Óðinn flein fljúga<br/>
sem ek fyrir mæli."<br/>
    ridge Þá er Hlöðr hafði heyrt orð Gizurar, þá kvað hann:
</p>
<p>
"Taki þér Gizur<br/>
Grýtingaliða,<br/>
mann Angantýs,<br/>
kominn af Árheimum."<br/>
    ridge Humli konungr sagði:
"Eigi skulum<br/>
árum spilla,<br/>
þeim er fara<br/>
einir saman."<br/>
    ridge Gizurr drap þá hest sinn með sporum ok reið á fund Angantýs konungs. .... Angantýr spyrr, hvat mikit lið Húnar hafa. Gizurr mælti: "Mikit er þeira mengi:
</p>
<p>
Sex ein eru<br/>
seggja fylki,<br/>
í fylki hverju<br/>
fimm þúsundir,<br/>
í þúsund hverri<br/>
þrettán hundruð,<br/>
í hundraði hverju<br/>
halir fjórtalðir."<br/>
    ridge Angantýr spyrr nú til Húna hers. Þá sendi hann alla vegu menn frá sér ok stefndi hverjum manni til sín, er honum vildi lið veita ok vápnum mætti valda. Fór hann þá á Dúnheiði með lið sitt, ok var þat allmikill herr. Kom þá á móti honum herr Húna, ok höfðu þeir lið hálfu fleira.
    ridge At öðrum degi hófu þeir sína orrostu ok börðust allan þann dag ok fóru at kveldi í herbúðir sínar. Þeir börðust svá átta daga, at höfðingjar váru enn heilir, en engi vissi manntal, hvat margt fell. En bæði dag ok nótt dreif lið til Angantýs af öllum vegum, ok þá kom svá, at hann hafði eigi færa fólk en í fyrstu. Varð nú orrostan enn ákafari. Váru Húnar allákafir ok sá þá sinn kost, at sú ein var lífs ván, ef þeir sigruðust, ok illt mundi Gota griða at biðja. Gotar vörðu frelsi sitt ok fóstrjörð fyrir Húnum, stóðu því fast, ok eggjaði hverr annan. Þá er á leið daginn, gerðu Gotar atgöngu svá harða, at fylkingar Húna svignuðu fyrir. Ok er Angantyýr sá þat, gekk hann fram ór skjaldborginni ok í öndverða fylking ok hafði í hendi Tyrfing ok hjó þá bæði menn ok hesta. Raufst þá skjaldborg fyrir Húna konungum, ok skiptust þeir bræðr höggum við. Þar fell Hlöðr ok Humli konungr, ok þá brast flótti á Húnum, en Gotar drápu þá. .... Angantýr konungr gekk þá at kanna valinn ok fann Hlöð, bróður sinn. Þá kvað hann:
</p>
<p>
"Bauð ek þér, bróðir,<br/>
basmir óskerðar,<br/>
fé ok fjölð meiðma,<br/>
sem þik fremst tíddi;<br/>
nú hefir þú hvárki<br/>
hildar at gjöldum<br/>
ljósa bauga<br/>
né land ekki.
</p>
<p>
Bölvat er okkr, bróðir,<br/>
bani em ek þinn orðinn;<br/>
þat mun æ uppi;<br/>
illr er dómr norna."<br/>
<h2>Hálfsrekkaljóð</h2>
    ridge Hálfr konungr fór til ríkis síns ór hernaði. Þeir fengu storm mikinn í hafi. Skip þeira varð ekki ausit. Þá var þat ráðs tekit at hluta mann fyrir borð, en þess þurfti eigi, því at hverr bauð sínum félaga fyrir borð at fara. En er þeir stigu fyrir borð, þá mæltu þeir: "Strálaust er fyrir stokkum." En er Hálfr konungr kom til Hörðalands, þá fór Ásmundr konungr á fund hans ok gerðist hans maðr ok sór honum eiða ok bauð honum til veizlu ok hálfu liði hans. En annan morgin er konungr bjóst ok sagði, at helmingr liðs skyldi eftir vera á skipum, kvað Innsteinn:
</p>
<p>
"Upp mundum vér<br/>
allir ganga,<br/>
skatna beztir,<br/>
af skipum várum,<br/>
láta brenna<br/>
bragninga sveit<br/>
ok Ásmundar lið<br/>
aldri týna."<br/>
    ridge Konungr kvað:
</p>
<p>
"Vér skulum hálfir<br/>
herjar þessa<br/>
sáttir sækja<br/>
frá sjó neðan.<br/>
Ásmundr hefir<br/>
oss of boðna<br/>
hringa rauða<br/>
sem hafa viljum."<br/>
    ridge Innsteinn kvað:
</p>
<p>
"Sér eigi þú allan<br/>
Ásmundar hug,<br/>
hefir fylkir sá<br/>
flærð í brjósti.<br/>
Mundir þú, þengill,<br/>
ef vér því réðim,<br/>
mági þínum<br/>
mjök lítt trúa."<br/>
    ridge Konungr kvað:
</p>
<p>
"Ásmundr hefir<br/>
oss of unnit<br/>
margar tryggðir,<br/>
sem menn vitu.<br/>
Mun-at góðr konungr<br/>
ganga á sáttir<br/>
né gramr annan<br/>
í griðum véla."<br/>
    ridge Innsteinn kvað:
</p>
<p>
"Þér er orðinn<br/>
Óðinn til gramr,<br/>
er þú Ásmundi<br/>
allvel trúir.<br/>
Hann mun alla<br/>
oss of véla,<br/>
nema þú víti<br/>
viðsjár fáir."<br/>
    ridge Konungr kvað:
</p>
<p>
"Æ lystir þik<br/>
æðru at mæla,<br/>
mun-at sá konungr<br/>
sáttir rjúfa.<br/>
Gull eigum þar<br/>
ok gersimar,<br/>
hringa rauða,<br/>
frá hans búum."<br/>
    ridge Innsteinn kvað:
</p>
<p>
"Hálfr, dreymði mik,<br/>
- hyggðu at slíku, -<br/>
at logi léki<br/>
of liði váru,<br/>
illt væri þar<br/>
ór at leysask.<br/>
Hvat kveðr þú, þengill,<br/>
þann draum vita?"<br/>
    ridge Konungr kvað:
</p>
<p>
"Gefa mun ek hverjum<br/>
hjálm ok brynju<br/>
frækna drengja,<br/>
er fylgja mér.<br/>
Þat mun at líta<br/>
sem logi brenni<br/>
skjöldungs liði<br/>
of skarar fjöllum."<br/>
    ridge Innsteinn kvað:
</p>
<p>
"Enn dreymði mik<br/>
öðru sinni:<br/>
Hugðak á öxlum<br/>
elda brenna.<br/>
Gruna tek ek nokkut,<br/>
at þat gott viti.<br/>
Hvat kveðr þú, þengill,<br/>
þann draum vita?"<br/>
    ridge Konungr kvað:
</p>
<p>
"Hrynja um herðar<br/>
þeim, er hamalt fylkja,<br/>
grams verðungu,<br/>
gylldar brynjur.<br/>
Þat mun á öxlum<br/>
öðlings vinum<br/>
ljóst at líta,<br/>
sem logi brenni."<br/>
    ridge Innsteinn kvað:
</p>
<p>
"Þat dreymði mik<br/>
þriðja sinni,<br/>
at vér í kaf niðr<br/>
komnir værim.<br/>
Eiga mun allstórt<br/>
um at véla.<br/>
Hvat kveðr þú, þengill,<br/>
þann draum vita?"<br/>
    ridge Konungr kvað:
</p>
<p>
"Fulllangt er sjá<br/>
fíflskapr talaðr,<br/>
vera kveð ek ekki<br/>
undir slíku.<br/>
Seg þú enga,<br/>
svá at heyri,<br/>
drauma þína<br/>
í degi síðan."<br/>
    ridge Innsteinn kvað:
</p>
<p>
"Hlýði Hrókar<br/>
ok herr konungs<br/>
orðum mínum,<br/>
Útsteinn þriði:<br/>
Göngum allir<br/>
upp frá ströndu,<br/>
kunnum ekki<br/>
konungs mál of þat."<br/>
    ridge Útsteinn kvað:
</p>
<p>
"Konung látum vér<br/>
keppinn ráða<br/>
fyrir í fólki<br/>
um farir várar.<br/>
Hættum, bróðir,<br/>
svá at honum líki,<br/>
fjörvi okkru<br/>
með frömum vísi."<br/>
    ridge Innsteinn kvað:
</p>
<p>
"Hlítt hefir fylkir<br/>
í förum úti<br/>
mínum ráðum<br/>
mörgu sinni.<br/>
Nú kveð ek engu,<br/>
er ek mæli,<br/>
hlýða vilja,<br/>
síz hingat kómum."<br/>
    ridge Hálfr konungr gekk upp til bæjar Ásmundar konungs með helming liðs síns. Þar var fyrir fjölmenni mikit. Veizla var kappsamlig ok drykkr svá sterkr, at Hálfsrekkar sofnuðu fast. Ásmundr konungr ok hirðin lögðu eld í höllina. En sá, er fyrst vaknaði af Hálfsrekkum, sá höllina nær fulla af reyk. Hann mælti: "Rjúka mun um hauka vára nú," sagði hann. Síðan lagðist hann niðr ok svaf. Þá vaknaði annarr ok sá, at höllin logaði, ok mælti: "Drjúpa mun nú vax af söxum." Sá lagðist niðr. Ok þá vaknaði Hálfr konungr. Hann stóð upp ok vakti liðit ok bað þá vápnast. Þeir hlupu þá á veggina, svá at af gengu nafarnar af timbrstokkunum. Þá kvað Innsteinn:
</p>
<p>
"Rýkr um hauka<br/>
í höll konungs,<br/>
ván er, at drjúpi<br/>
vax af söxum.<br/>
Mál er gulli<br/>
ok gersimum,<br/>
hjálmum skipta<br/>
með Hálfsrekkum.
</p>
<p>
Hins fýsi ek nú,<br/>
at Hálfr vaki;<br/>
eru-t af eklu<br/>
eldar kyndir.<br/>
Áttu, menbrjótr,<br/>
mági þínum<br/>
grimmlunduðum<br/>
gjafir launa.
</p>
<p>
Hrindum heilir<br/>
hallar bjóri.<br/>
Nú taka súlur<br/>
í sundr þoka.<br/>
Æ mun uppi,<br/>
meðan öld lifir,<br/>
Hálfsrekka för<br/>
til hertoga.
</p>
<p>
Hart skulum ganga<br/>
ok hliða ekki við,<br/>
verðr vísis lið<br/>
at vega með söxum.<br/>
Þeir skulu sjálfir<br/>
á sér bera<br/>
blóðgar benjar,<br/>
áðr braki létti.
</p>
<p>
Snúizk snarliga,<br/>
snyrtidrengir,<br/>
út ór eldi<br/>
með auðbrota.<br/>
Engi er ýta,<br/>
sá er æ lifir.<br/>
Mun-at baugbroti<br/>
við bana kvíða."<br/>
    ridge Svá er hér sagt, at Hálfr konungr ok Hálfsrekkar kæmist út ór eldinum ok Hálfr konungr felli fyrir ofrefli liðs ok sveit hans. Innsteinn kvað, er konungr var fallinn:
</p>
<p>
"Hér sá ek alla<br/>
einum fylgja<br/>
jafnröskliga<br/>
öðlings syni.<br/>
Hittumk heilir,<br/>
þá heðan líðum,<br/>
er-at léttara<br/>
líf en dauði."<br/>
    ridge Þá kómu Hálfsrekkar til orrustu, þeir sem við skip höfðu verit. Þar fell mikill hlutr Hálfsrekka. Orrustan helzt allt til nætr, áðr Innsteinn fell. Innsteinn kvað:
</p>
<p>
"Hrókr er fallin<br/>
með hertoga<br/>
frækn at fótum<br/>
fólks oddvita.<br/>
Eigum Óðni<br/>
illt at gjalda,<br/>
er hann slíkan konung<br/>
sigri rænti.
</p>
<p>
Ek hefi úti<br/>
átján sumur<br/>
fylgt fullhuga<br/>
flein at rjóða.<br/>
Skalk-at annan<br/>
eiga dróttin<br/>
gunnar gjarnan<br/>
né gamall verða.
</p>
<p>
Hér mun Innsteinn<br/>
til jarðar hníga<br/>
horskr at höfði<br/>
hers oddvita.<br/>
Þat munu seggir<br/>
at sögum gera,<br/>
at Hálfr konungr<br/>
hlæjandi dó."<br/>
<h2>Heiðreksgátur</h2>
    ridge Gestumblindi hét einn ríkr maðr í Reiðgotalandi. Hann var í óblíðu Heiðreks konungs. Í konungs hirð váru þeir sjau menn, er dæma skyldu öll mál manna þar í landi. Heiðrekr konungr blótaði Frey. Þann gölt, er mestan fekk, skyldi hann gefa Frey. Kölluðu þeir hann svá helgan, at yfir hans burst skyldi sverja um öll stór mál, ok skyldi þeim gelti blóta at sónarblóti. Jólaftan skyldi leiða sónargöltinn í höll fyrir konung, ok lögðu menn þá hendr yfir burst hans ok strengja heit. Heiðrekr konungr strengði þess heit, at engi maðr skyldi svá mikit hafa af gert við hann, ef á vald hans kæmi, at eigi skyldi kost eiga at hafa dóm spekinga hans. Sá skyldi ok friðheilagr vera fyrir honum, ef hann bæri upp gátur þær, er konungr kynni eigi ór at leysa. En er menn freistuðu at bera upp gátur fyrir honum, þá varð engi sú upp borin, er hann réði eigi.
    ridge Konungr sendi orð Gestumblinda, at hann kæmi til hans, ok setti honum dag, ella sagðist konungr mundu láta koma til hans. Honum þótti hvárgi góðr kostrinn, því at hann vissi sik vanfæran at skipta orðum við konung. Honum þótti ok sín ván eigi góð, ef hann yrði at hafa dóm spekinganna, því at sakir váru nógar. Veit hann ok, ef konungs menn koma til hans, at þat kostar líf hans. Síðan blótaði hann Óðin ok bað hann fulltings ok hét honum stórum gjöfum.
    ridge Eitt kveld kom gestr til Gestumblinda. Hann nefndist Gestumblindi. Þeir váru svá líkir, at hvárgan kenndi fyrir annan. Þeir skiptu klæðum, ok fór bóndi at hirða sik, en allir hugðu þar vera bónda, er gestrinn var. Þessi maðr ferr á konungs fund ok heilsar honum.
    ridge Konungr sá við honum ok þagði.
    ridge Gestumblindi mælti: "Því em ek hér kominn, herra, at ek vil sættast við yðr."
    ridge Konungr spurði: "Viltu hafa dóm spekinga?"
    ridge Gestumblindi mælti: "Eru engar fleiri undanlausnir?"
    ridge Konungr segir: "Bera máttu upp gátur. Skaltu lauss, ef ek sé eigi."
    ridge Gestumblindi svarar: "Lítt em ek þar til færr, en harðr er á annat borð."
    ridge Konungr mælti: "Viltu heldr dóminn?"
    ridge "Nei" segir hann, "heldr vil ek bera gáturnar upp."
    ridge Konungr mælti: "Þat er ok rétt, en mikit liggr á. Sigrar þú mik, þá skaltu eiga dóttur mína, ok á þér eigi þess at varna. En ólíkr ertu til mikillar speki, en aldri varð þat enn, at ek sá eigi gátur þær, er fyrir mik váru upp bornar."
    ridge Var síðan stóll settr undir Gestumblinda, ok hugðu menn gott til at heyra þar vitrlig orð.
    ridge Þá mælti Gestumblindi:
</p>
<p>
"Hafa ek þat vilda,<br/>
er ek hafða í gær,<br/>
vittu, hvat þat var:<br/>
lýða lemill,<br/>
orða tefill<br/>
ok orða upphefill.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Fái honum mungát. Þat lemr margra manna vit. Sumir verða margmæltir þar af, en sumum vefst tungubragð."
    ridge Gestumblindi mælti:
</p>
<p>
"Heiman ek fór,<br/>
heiman ek för gerðak,<br/>
sá ek á veg vega,<br/>
vegr var undir<br/>
ok vegr yfir<br/>
ok vegr á alla vega.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þar fórtu yfir brú, ok var árvegrinn undir henni, en fuglar flugu yfir höfði þér ok tveim megin þín; þat var þeira vegr; þú sátt lax í ánni, ok var þat hans vegr."
    ridge Gestumblindi mælti:
</p>
<p>
"Hvat er þat drykkja,<br/>
er ek drakk í gær,<br/>
var-at þat vín né vatn,<br/>
mjöðr né mungát<br/>
né matar ekki,<br/>
þó gekk ek þorstalauss þaðan?<br/>
Heiðrekr konungr,<br/>
hygg þú at gátu?"<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þar lagðist þú í forsælu ok kældir varir þínar á dögg. En ef þú ert sá Gestumblindi, sem ek ætlaða, þá ertu vitrari en ek hugða, því at ek hefi spurt orð þín óvitrlig, en gerast nú á leið spaklig."
    ridge "Þat er ván, at mik þrjóti brátt," segir Gestumblindi, "en þó vilda ek enn, at þér hlýddið:
</p>
<p>
Hverr er sá inn hvelli,<br/>
er gengr harðar götur<br/>
ok hefir hann þær fyrr of farit,<br/>
mjök fast kyssir<br/>
ok hefir munna tvá<br/>
ok á gulli einu gengr?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er gullsmiðs hamarr, sem gull er með slegit. Hann kveðr hátt við, er hann á harðan steðja, ok þat er hans gata."
    ridge Gestumblindi mælti:
</p>
<p>
"Hverr er sá inn mikli,<br/>
er ferr mold yfir,<br/>
svelgr hann vötn ok veisur,<br/>
glygg hann óask,<br/>
en guma eigi<br/>
ok yrkir á sól til saka?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er myrkvi. Fyrir honum sér eigi sól, en hann hverfr þegar, er vindr kemr, ok megu menn ekki at honum gera; hann drepr skini sólar. En vélasamliga berr þú upp slíkar gátur ok vanmæli, hverr sem þú ert."
    ridge Gestumblindi mælti:
</p>
<p>
"Hverr er sá inn mikli,<br/>
er mörgu ræðr<br/>
ok horfir til heljar hálfr,<br/>
öldum bergr,<br/>
en við jörð sakask,<br/>
ef hann hefir sér vel traustan vin?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er akkeri með digrum ok sterkum streng. Þat ræðr mörgu skipi. Þat hrífr öðrum fleini í jörð, ok horfir sá til heljar; hann bergr mörgum manni. En mjök undrast ek orðfimi þína ok vitrleik."
    ridge Gestumblindi mælti: "Ek em nú ok náliga þrotinn at gátum, en frekr er hverr til fjörsins.
</p>
<p>
Hverr byggir há fjöll,<br/>
hverr fellr í djúpa dali,<br/>
hverr andalauss lifir,<br/>
hverr æva þegir?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Hrafn byggir jafnan á hám fjöllum, en dögg fellr jafnan í djúpa dali, fiskr lifir andalauss, en þjótandi foss þegir aldrigi."
    ridge "Vandast mun nú," segir Gestumblindi, "ok veitk-a ek nú, hvat fyrir verðr.
</p>
<p>
Hvat er þat undra,<br/>
er ek úti sá<br/>
fyrir Dellings durum;<br/>
höfði sínu<br/>
vísar heljar til,<br/>
en fótum til sólar snýr?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er laukr. Höfuð hans horfir í jörð, en blöðin í loft."
    ridge Gestumblindi mælti:
</p>
<p>
"Hvat er þat undra,<br/>
er ek úti sá<br/>
fyrir Dellings durum:<br/>
ókyrrir tveir<br/>
andalausir<br/>
sára lauk suðu?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Smiðbelgir eru þat. Þeir hafa vind, en engan anda."
    ridge Gestumblindi mælti:
</p>
<p>
"Hvat er þat undra,<br/>
er ek úti sá<br/>
fyrir Dellings durum:<br/>
hvítir fljúgendr<br/>
hellu ljósta,<br/>
en svartir í sand grafask?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Smækkast nú gáturnar, en þat er hagl ok regn, því at hagli lýstr á stræti, en regns dropar sökkva í sand ok sækja í jörð."
    ridge Gestumblindi mælti:
</p>
<p>
"Hvat er þat undra,<br/>
er ek úti sá<br/>
fyrir Dellings durum:<br/>
svartan gölt<br/>
ek sá í sauri vaða,<br/>
ok reis-at honum burst á baki?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er tordýfill, ok er nú margt til tínt, er tordýflar eru ríkra manna spurningar."
    ridge Gestumblindi svarar: "Frest eru böls bezt, en margr maðr vill at meira leita, ok sést því sumum yfir. Sé ek nú ok, at allra útfæra verðr at leita.
</p>
<p>
Hvat er þat undra,<br/>
er ek úti sá<br/>
fyrir Dellings durum:<br/>
tíu hefr tungur,<br/>
tuttugu augu,<br/>
fjóra tigu fóta,<br/>
ferr hart sú vættr?<br/>
Heiðrekr konungr,<br/>
hygg þú at gátu."<br/>
Góð er gáta þín,<br/>
Gestumblindi,<br/>
getit er þeirar:<br/>
    ridge Þar sáttu sú, ok váru í henni níu grísir." Lét þá konungr drepa súna, ok váru í henni níu grísir, sem Gestumblindi hafði sagt.
    ridge Þá mælti konungr: "Eigi veit ek nú, nema vitrir eigi nú hlut í, ok eigi veit ek, hvat manna þú ert."
    ridge Gestumblindi svarar: "Slíkr em ek sem þú mátt sjá, ok vilda ek gjarnan þiggja líf mitt ok vera lauss af þessum þrautum."
    ridge Konungr svarar: "Upp skaltu bera gátur, þar til er þik þrýtr ella mik at ráða."
    ridge Gestumblindi mælti:
</p>
<p>
"Hvat er þat undra,<br/>
er ek úti sá<br/>
fyrir Dellings durum:<br/>
ofarliga flýgr,<br/>
almhljóð gellr,<br/>
harðar eru, hilmir?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Ör er þat," segir konungr.
    ridge Gestumblindi mælti:
</p>
<p>
"Hvat er þat undra,<br/>
er ek úti sá<br/>
fyrir Dellings durum:<br/>
fætr hefir átta,<br/>
en fjögur augu,<br/>
berr þat ofar kné en kvið?<br/>
Heiðrekr konungr,<br/>
hygg þú at gátu."<br/>
    ridge Konungr mælti: "Er nú bæði, at þú hefir hattin síðan, enda sér þú niðr undan fleira en flestir menn aðrir, er þú hugsar hvert skrípi jarðarinnar. En þat er köngurváfa."
    ridge Gestumblindi mælti:
</p>
<p>
"Hvat er þat undra,<br/>
er ek úti sá<br/>
fyrir Dellings durum:<br/>
lýðum lýsir,<br/>
en logi gleypir,<br/>
ok keppask um þat vargar ávallt?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er sól. Hon lýsir lönd öll ok skínn yfir alla menn, en Skalli ok Hatti heita vargar, þat eru úlfar, en annarr þeira ferr fyrir, en annarr eftir sólu."
    ridge Gestumblindi mælti:
</p>
<p>
"Hvat er þat undra,<br/>
er ek úti sá<br/>
fyrir Dellings durum:<br/>
horni harðara,<br/>
hrafni svartara,<br/>
skafti réttara,<br/>
skjalli hvítara?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þú sátt hrafntinnu, ok skein á sólar geisli, er lá í einu húsi. Eða kanntu ekki á annan veg gátur upp at bera en hafa it sama upphaf at, þar sem mér virðist þú fróðr maðr?"
    ridge Þá mælti Gestumblindi:
</p>
<p>
"Báru brúðir<br/>
bleikhaddaðar,<br/>
ambáttir tvær,<br/>
öl til skemmu;<br/>
var-a þat höndum horfit<br/>
né hamri klappat;<br/>
þó er fyrir eyjar útan<br/>
örðigr, sá er ker gerði.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat eru æðar tvær, þær er eggjum verpa. Eggin eru eigi ger með hamri eða höndum, en þjónustumeyjar báru ölit í eggskurninni."
    ridge Gestumblindi mælti: "Liðar verðr sá at leita, er lítit sax hefir ok mjök er fáfróðr, ok vilda ek enn tala fleira, eða
</p>
<p>
Hverjar eru þær rýgjar<br/>
á reginfjalli,<br/>
elr við kván kona,<br/>
mær við meyju<br/>
mög of getr,<br/>
ok eigu-t þær varðir vera?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat eru fjallhvannir tvær saman, ok rennr upp hvannkálfr í millum þeira."
    ridge Gestumblindi mælti:
</p>
<p>
"Hverjar eru þær snótir,<br/>
er um sinn dróttin<br/>
vápnlausar vega,<br/>
inar jörpu hlífa<br/>
um alla daga,<br/>
en inar fegri frýja?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er hneftafl. Töflur drepast vápnlausar um hnefann, ok fylgja honum inar rauðu."
</p>
<p>
"Hverjar eru þær leikur,<br/>
er líða lönd yfir<br/>
at forvitni föður,<br/>
hvítan skjöld<br/>
þær á vetrum bera,<br/>
en svartan um sumar?<br/>
Heiðrekr konungr,<br/>
hygg þú at gátu."<br/>
    ridge "Þat eru rjúpur. Þær eru hvítar um vetr, en svartar um sumar."
    ridge Gestumblindi mælti:
</p>
<p>
"Hverjar eru þær snótir,<br/>
er ganga syrgjandi<br/>
at forvitni föður,<br/>
hadda bleika hafa þær<br/>
inar hvítföldnu<br/>
ok eigu í vindi at vaxa?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat eru bylgjur, er heita Ægismeyjar."
    ridge Gestumblindi mælti:
</p>
<p>
"Hverjar eru þær meyjar,<br/>
er ganga margar saman<br/>
at forvitni föður,<br/>
mörgum hafa manni<br/>
þær at meini komit<br/>
ok eigu-t þær varðir vera?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge en þetta eru bárur sem áðan."
    ridge Gestumblindi mælti:
</p>
<p>
"Hverjar eru þær brúðir,<br/>
er ganga brimserkjum í<br/>
ok eigu eftir firði för,<br/>
harðan beð hafa þær<br/>
inar hvítföldnu<br/>
ok leika í logni fátt?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat eru enn Ægis meyjar, ok förlast þér nú mjök framburðurinn, ok muntu nú vilja þola dóm spekinga."
    ridge Gestumblindi segir: "Tregr em ek þess, en þó væntir mik, at þar komi nú skjótt.
</p>
<p>
Fara ek sá<br/>
foldar moldbúa,<br/>
á sat nár á nái,<br/>
blindr reið blindum<br/>
brimreiðar til,<br/>
jór er andar vanr.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þar komtu at á einni, ok rak ísjaka eftir ánni, ok lá þar dauðr hestr ok á hestinum einn dauðr ormr, ok bar þar blindr blindan, er þeir váru þrír saman."
    ridge Gestumblindi mælti:
</p>
<p>
"Hvat er þat dýra,<br/>
er drepr fé manna<br/>
ok er járni kringt útan,<br/>
horn hefir átta,<br/>
en höfuð ekki<br/>
ok rennr, sem renna má?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er húnn í hneftafli; hann heitir sem björn; hann rennr, þegar honum er kastat."
    ridge Gestumblindi mælti:
</p>
<p>
"Hvat er þat dýra,<br/>
er Dönum hlífir,<br/>
berr blóðugt bak,<br/>
en bergr firum,<br/>
geirum mætir,<br/>
gefr líf sumum,<br/>
leggr við lófa<br/>
lík sitt gumi?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er skjöldr; hann bergr mörgum; hann berr oft blóðugt bak."
    ridge Gestumblindi mælti:
</p>
<p>
"Mjök varp forðum<br/>
nösgás vaxin,<br/>
barngjörn sú er bar<br/>
bútimbr saman,<br/>
hlífðu henni<br/>
hálms bitskálmir,<br/>
þó lá drykkjar<br/>
drynhraun yfir.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þar lá önd á eggjum millum nautskjálka, er þú hálms bitskálmir kallar, en drynhraun hausinn, en bútimbr hreiðrit."
</p>
<p>
"Fjórir ganga,<br/>
fjórir hanga,<br/>
tveir veg vísa,<br/>
tveir hundum varða,<br/>
einn eftir drallar<br/>
ok oftast óhreinn.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er kýr; hon hefir fjóra fætr ok fjóra spena, tvau horn ok tvau augu, en halinn drallar eftir."
    ridge Gestumblindi mælti:
</p>
<p>
"Hverr er sá inn eini,<br/>
er sefr í öskugrúa<br/>
ok er af grjóti einu gerr,<br/>
föður né móður<br/>
á-at sá inn fárgjarni,<br/>
þar mun hann sinn aldr ala?<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er fólginn eldr á arni, er drepinn er við tinnu."
    ridge Gestumblindi mælti:
</p>
<p>
"Hest sá ek standa,<br/>
hýddi meri,<br/>
dúði dindil,<br/>
drap hlaun und kvið,<br/>
ór skal draga<br/>
ok gjöfta at góða stund.<br/>
Heiðrekr konungr,<br/>
hygg þú at gátu."<br/>
    ridge Þá svarar konungr: "Þessa gátu skulu ráða hirðmenn mínir."
    ridge Þeir gátu margs til ok eigi fagrs mjök.
    ridge Þá mælti konungr, sem hann sá, at þeir gerðu ekki at: "Hest þann kallar þú línvef, en skeið meri hans, er upp ok ofan skal hrista vefinn."
    ridge Gestumblindi mælti:
</p>
<p>
"Hverir eru þeir þegnar,<br/>
er ríða þingi at<br/>
ok eru sextán saman,<br/>
lýði sína<br/>
senda þeir lönd yfir<br/>
at byggja bólstaði.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er tafl Ítreks konungs."
    ridge Gestumblindi mælti:
</p>
<p>
"Sá ek á sumri<br/>
sólbjörgum í<br/>
verðung vaka<br/>
vilgi teita,<br/>
drukku jarlar<br/>
öl þegjandi,<br/>
en æpanda<br/>
ölker stóð.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat er grísa sýr; þá er grísir sjúga hana, þá hrínn hon, er þeir þegja. En eigi veit ek, hverr manna þú ert, er þvílíka hluti gerir svá mjúkliga af litlum efnum." Ok nú biðr konungr í hljóði, at byrgja skal hallardyrnar.
    ridge Gestumblindi mælti:
</p>
<p>
"Meyjar ek sá<br/>
moldu líkar,<br/>
váru þeim at beðjum björg,<br/>
svartar ok sámar<br/>
í sólviðri,<br/>
en þess at fegri er færa of sér.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þat eru glæður fölnaðar á arni."
    ridge Gestumblindi mælti:
</p>
<p>
"Sat ek á segli,<br/>
sá ek dauða menn<br/>
blóðugt hold bera<br/>
í börk viðar.<br/>
Heiðrekr konungr,<br/>
hygg þú at gátu."<br/>
"Góð er gáta þín,<br/>
Gestumblindi,<br/>
getit er þeirar:<br/>
    ridge Þar saztu á vegg, sáttu val fljúga ok bar æði í klóm sér."
    ridge Gestumblindi mælti:
</p>
<p>
"Hverir eru þeir tveir,<br/>
er tíu hafa fætr,<br/>
augu þrjú<br/>
ok einn hala?<br/>
Heiðrekr konungr,<br/>
hygg þú at gátu."<br/>
Góð er gáta þín,<br/>
Gestumblindi,<br/>
getit er þeirar:<br/>
    ridge Margs freistar þú nú, er þú finnr þau rök til framburðar við mik, er forðum váru. Þat er þá er Óðinn reið hestinum Sleipni. Hann hafði átta fætr, en Óðinn tvá, en þeir höfðu þrjú augu, Sleipnir tvau, en Óðinn eitt."
    ridge Gestumblindi mælti:
</p>
<p>
"Segðu þat þá hinzt,<br/>
[ef þú, Heiðrekr, ert<br/>
hverjum vitrari vísa]:<br/>
Hvat mælti Óðinn<br/>
í eyra Baldri,<br/>
áðr hann var á bál hafðr?"<br/>
    ridge Konungr svarar:
</p>
<p>
"Undr ok argskap<br/>
ok alla bleyði,<br/>
[vænti ek verit hafa,<br/>
en orð þau, er mæltir,<br/>
einn þú veizt],<br/>
ill vættr ok örm."<br/>
    ridge Konungr brá þá Tyrfingi ok hjó til Gestumblinda, en hann brást í vals líki ok fló út gegnum hallarglugg einn. En sverðit kom á vélit valsins, ok er hann því vélstuttr jafnan síðan, svá sem heiðnir menn trúa. Ok var nú Óðinn honum reiðr orðinn, síðan hann hjó til hans, ok á þeiri nótt var konungr drepinn.
<h2>Eddubrot</h2>
    ridge 1.
    ridge Hár segir, at hann (Gylfi) kom eigi heill út, nema hann sé fróðari, ok
"Stattu fram,<br/>
meðan þú fregn,<br/>
sitja skal sá, er segir."<br/>
    ridge 2.
    ridge Njörðr á þá konu, er Skaði heitir, dóttir Þjaza jötuns. Skaði vill hafa bústað þann, er átt hafði faðir hennar, - þat er á fjöllum nökkurum, þar sem heitir Þrymheimr, - en Njörðr vill vera nær sæ. Þau sættust á þat, at þau skyldu vera níu nætr í Þrymheimi, en þá aðrar níu at Nóatúnum. En er Njörðr kom aftr til Nóatúna af fjallinu, þá kvað hann þetta:
"Leið erumk fjöll,<br/>
vark-a ek lengi á,<br/>
nætr einar níu;<br/>
ulfa þytr<br/>
mér þótti illr vera<br/>
hjá söngvi svana."<br/>
    ridge Þá kvað Skaði þetta:
"Sofa ek né máttak<br/>
sævar beðjum á<br/>
fugls jamri fyrir,<br/>
sá mik vekr,<br/>
er af víði kemr,<br/>
morgun hverjan már."<br/>
    ridge 3.
    ridge Ok enn segir hann (Heimdallr) sjálfr í Heimdallargaldri:
"Níu em ek mæðra mögr,<br/>
níu em ek systra sonr."<br/>
    ridge 4.
    ridge (In fjórtánda ásynja er) Gná. Hana sendir Frigg í ýmsa heima at erindum sínum. Hon á þann hest, er renn loft ok lög ok heitir Hófvarpnir. Þat var eitt sinn, er hon reið; at Vanir nökkurir sáu reið hennar í loftinu. Þá mælti einn:
"Hvat þar flýgr,<br/>
hvat þat ferr<br/>
eða at lofti líðr?"<br/>
    ridge Hon svarar:
"Né ek flýg<br/>
þó ek ferk<br/>
ok at lofti líðk<br/>
á Hófvarpni,<br/>
þeim er Hamskerpir<br/>
gat við Garðrofu."<br/>
    ridge 5.
    ridge Því næst sendu æsir um allan heim erindreka at biðja, at Baldr væri grátinn ór helju, en allir gerðu þat; mennirnir ok kykvendin ok jörðin ok steinarnir ok tré ok allr málmr . . . . Þá er sendimenn fóru heim ok höfðu vel rekit sín erindi, finna þeir í helli nökkurum, hvar gýgr sat. Hon nefndist Þökk. Þeir biðja hana gráta Baldr ór Helju. Hon svarar:
"Þökk mun gráta<br/>
þurrum tárum<br/>
Baldrs bálfarar;<br/>
kyks né dauðs<br/>
nautk-a ek karls sonar,<br/>
haldi Hel því, er hefir."<br/>
    ridge En þess geta menn, at þar hafi verit Loki Laufeyjarson, er flest hefir illt gert með ásum.
    ridge 6.
    ridge Þá fór Þórr til ár þeirar, er Vimur heitir, allra áa mest. Þá spennti hann sik megingjörðum ok studdi forstreymis Gríðarvöl, en Loki helt undir megingjarðar. Ok þá er Þórr kom í miðja ána, þá óx svá mjök áin, at uppi braut á öxl honum. Þá kvað Þórr þetta:
"Vax-at-tu nú, Vimr,<br/>
alls mik þik vaða tíðir<br/>
jötna garða í;<br/>
veiztu, ef þú vex,<br/>
at þá vex mér ásmegin<br/>
jafnhátt upp sem himin."<br/>
    ridge 7.
    ridge En er Þórr kom til Geirröðar, þá var þeim félögum vísat fyrst í geitahús til herbergis, ok var þar einn stóll til sætis, og sat þar Þórr. Þá varð hann þess varr, at stóllinn fór undan honum upp at ræfri. Hann stakk Gríðarveli upp í raftana og lét sígast fast á stólinn. Varð þá brestr mikill, og fylgði skrækr. Þar höfðu verit undir stólinum dætr Geirröðar, Gjálp ok Greip, ok hafði hann brotit hrygginn í báðum. Þá kvað Þórr:
"Einu sinni<br/>
neyttak ásmegins<br/>
jötna görðum í,<br/>
þá er Gjalp ok Greip,<br/>
dætr Geirröðar,<br/>
vildu hefja mik til himins."<br/>
    ridge 8.
    ridge Í Ásgarði fyrir dyrum Valhallar stendr lundr, sá er glasi er kallaðr, en lauf hans allt er gull rautt, svá sem hér er kveðit, at:
Glasir stendr<br/>
með gullnu laufi<br/>
fyrir Sigtýs sölum.<br/>
    ridge Sá er viðr fegrstr með goðum ok mönnum.
    ridge 9.
    ridge Þessi eru hestaheiti í Þorgrímsþulu:
Hrafn ok Sleipnir<br/>
hestar ágætir,<br/>
Valr ok Léttfeti,<br/>
var þar Tjaldari,<br/>
Gulltoppr ok Goti,<br/>
getit heyrðak Sóta,<br/>
Mór ok Lungr með Mari.<br/>
Vigg ok Stúfr<br/>
var með Skævaði,<br/>
þegn knátti Blakkr bera,<br/>
Silfrintoppr ok Sinir,<br/>
svá heyrðak Fáks of getit,<br/>
Gullfaxi ok Jór með goðum.<br/>
Blóðughófi hét hestr,<br/>
er bera kváðu<br/>
öflgan Atriða;<br/>
Gils ok Falhófnir,<br/>
Glær ok Skeiðbrimir<br/>
þar var ok Gyllis of getit.<br/>
    ridge 10.
    ridge Þessi öxnaheiti eru í Þorgrímsþulu:
Gamalla öxna nöfn<br/>
hefik gerla fregit,<br/>
þeira Rauðs ok Hæfis;<br/>
Rekinn ok Kyrr,<br/>
Himinhrjótr ok Apli,<br/>
Arfr ok Arfuni.<br/>
    ridge 11.
    ridge Þessir hestar eru enn talðir í Kálfsvísu:
Dagr reið Drösli,<br/>
en Dvalinn Móðni,<br/>
Hjálmþér Háfeta,<br/>
en Haki Fáki;<br/>
reið bani Belja<br/>
Blóðughófa,<br/>
en Skævaði<br/>
skati Haddingja.<br/>
Vésteinn Vali,<br/>
en Vifill Stúfi,<br/>
Meinþjófr Mói,<br/>
en Morginn Vakri,<br/>
Áli Hrafni,<br/>
er til íss riðu,<br/>
en annarr austr<br/>
und Aðilsi<br/>
grár hvarfaði<br/>
geiri undaðr.<br/>
Björn reið Blakki,<br/>
en Bjárr Kerti,<br/>
Atli Glaumi,<br/>
en Aðils Slungni,<br/>
Högni Hölkvi,<br/>
en Haraldr Fölkvi,<br/>
Gunnarr Gota,<br/>
en Grana Sigurðr.<br/>
    ridge 12.
Sægr heitir sár,<br/>
en Simul stöng,<br/>
Bil ok Hjúki<br/>
bera hann.<br/>
    ridge Þat er kallat, at þau sé í tungli.
    ridge 13.
    ridge Fjöturrinn heitir Gleipnir, er honum (Fenrisúlfi) heldr. Gervir váru tveir fjötrar til hans, fyrst þeir Drómi ok Læðingr, ok helt hvárgi. Þá var Gleipnir síðan gerr ór sex hlutum:
Ór kattar dyn<br/>
ok ór konu skeggi,<br/>
ór fisks anda<br/>
ok ór fugla mjólk,<br/>
ór bergs rótum<br/>
ok ór bjarnar sinum,<br/>
ór því var hann Gleipnir gerr.<br/>
    ridge 14.
Flugu hrafnar tveir<br/>
af Hnikars öxlum,<br/>
Huginn til hanga,<br/>
en á hræ Muninn.<br/>
    ridge 15.
    ridge Sigmundr tekr nú blóðrefilinn, ok ristu nú í milli sín helluna ok létta eigi fyrr en lokit er at rista, sem kveðit er:
Ristu af magni<br/>
mikla hellu<br/>
Sigmundr hjörvi<br/>
ok Sinfjötli.<br/>
    ridge Athugasemd:
    ridge 1. Brot þessi eru tínd saman úr handritum Snorra-Eddu að undanskildu síðasta brotinu, sem er úr Völsunga sögu. Þau eru ýmist leifar af glötuðum Eddukvæðum eða erindi í Eddukvæðastíl, sem hafa farið einstök frá öndverðu. Efnið er bæði úr goðsögum og hetjusögum. (Guðni Jónsson, Eddulyklar 1949)
<h2>Sólarljóð</h2>
I.
</p>
<p>
Fé ok fjörvi<br/>
rænti fyrða kind<br/>
sá hinn grimmi Greppr;<br/>
yfir þá vegu,<br/>
er hann varðaði,<br/>
náði engi kvikr komask.
</p>
<p>
Einn hann át<br/>
oft harðla,<br/>
aldri bauð hann manni til matar,<br/>
áðr enn móðr<br/>
ok meginlítill<br/>
Gestr af götu kom.
</p>
<p>
Drykks of þurfi<br/>
lézk inn dæsti maðr<br/>
ok vanmettr vera;<br/>
hræddu hjarta<br/>
hann lézk trúa,<br/>
þeim er áðr hafði vályndr verit.
</p>
<p>
Mat ok drykk<br/>
veitti hann þeim, er móðr var,<br/>
allt af heilum hug;<br/>
guðs hann gáði,<br/>
góðu honum beindi,<br/>
því hann hugðisk váligr vera.
</p>
<p>
Upp hinn stóð,<br/>
illt hann hugði,<br/>
eigi var þarfsamliga þegit;<br/>
synð hans svall,<br/>
sofanda myrði<br/>
fróðan, fjölvaran.
</p>
<p>
Himna guð<br/>
bað hann hjálpa sér,<br/>
þá hann veginn vaknaði;<br/>
en sá gat<br/>
við synðum taka,<br/>
er hann hafði saklausan svikit.
</p>
<p>
Helgir englar<br/>
kómu ór himnum ofan<br/>
ok tóku sál hans til sín;<br/>
í hreinu lífi<br/>
hon skal lifa<br/>
æ með almáttkum guði.<br/>
---------
</p>
<p>
Auð né heilsu<br/>
ræðr engi maðr,<br/>
þótt honum gangi greitt;<br/>
margan þat sækir<br/>
er minnst of varir,<br/>
engi ræðr sættum sjálfr.
</p>
<p>
Ekki þeir hugðu<br/>
Unnarr ok Sævaldi,<br/>
at þeim myndi heill hrapa;<br/>
nakðir þeir urðu<br/>
ok næmðir hvívetna,<br/>
ok runnu sem vargar til viðar.<br/>
---------
</p>
<p>
Munaðar ríki<br/>
hefir margan tregat,<br/>
oft verðr kvalræði af konum;<br/>
meingar þær urðu,<br/>
þó inn máttki guð<br/>
skapaði skírliga.
</p>
<p>
Sáttir þeir váru<br/>
Sváfaðr ok Skartheðinn,<br/>
hvárrgi mátti annars án vera,<br/>
fyrr enn þeir æddusk<br/>
fyr einni konu:<br/>
hon var þeim til lýta lagin.
</p>
<p>
Hvárskis þeir gáðu<br/>
fyr þá hvítu mey,<br/>
leiks né ljóss daga;<br/>
engan hlut<br/>
máttu þeir annan muna<br/>
en þat ljósa lík.
</p>
<p>
Daprar þeim urðu<br/>
inar dimmu nætr,<br/>
engan máttu þeir sætan sofa;<br/>
en af þeim harmi<br/>
rann heift saman<br/>
millum virkðavina.
</p>
<p>
Fádæmi verða<br/>
í flestum stöðum<br/>
goldin grimmliga;<br/>
á hólm þeir gengu<br/>
fyr it horska víf<br/>
ok fengu báðir bana.<br/>
---------
</p>
<p>
Ofmetnað drýgja<br/>
skyldi engi maðr,<br/>
þat hefik sannliga sét,<br/>
því at þeir hverfa,<br/>
er honum fylgja,<br/>
flestir guði frá.
</p>
<p>
Rík þau váru<br/>
Ráðný ok Véboði<br/>
ok hugðusk gott eitt gera;<br/>
nú þau sitja<br/>
ok sárum snúa<br/>
ýmsum elda til.
</p>
<p>
Á sik þau trúðu<br/>
ok þóttusk ein vera<br/>
allri þjóð yfir;<br/>
en þó leizk<br/>
þeira hagr<br/>
annan veg almáttkum guði.
</p>
<p>
Munað þau drýgðu<br/>
á marga vegu<br/>
ok höfðu gull fyr gaman;<br/>
nú er þeim goldit,<br/>
er þau ganga skulu<br/>
milli frosts ok funa.<br/>
---------
</p>
<p>
Óvinum þínum<br/>
trúðu aldregi,<br/>
þó þér fagrt mæli fyrir;<br/>
góðu þú heit,<br/>
gott er annars<br/>
víti hafa at varnaði.
</p>
<p>
Svá honum gafsk<br/>
Sörla inum góðráða,<br/>
þá er hann lagði á Vígúlfs vald;<br/>
tryggliga hann trúði,<br/>
- en hinn at tálum varð, -<br/>
sínum bróðurbana.
</p>
<p>
Grið hann þeim seldi<br/>
af góðum hug,<br/>
en þeir hétu honum gulli í gegn;<br/>
sáttir létusk,<br/>
meðan saman drukku,<br/>
en þó kómu flærðir fram.
</p>
<p>
En þá eftir<br/>
á öðrum degi,<br/>
er þeir höfðu í Rýgjardal riðit,<br/>
sverðum þeir meiddu,<br/>
þann er saklauss var<br/>
ok létu hans fjörvi farit.
</p>
<p>
Lík hans þeir drógu<br/>
á leynigötu<br/>
ok brytjuðu í brunn niðr;<br/>
dylja þeir vildu,<br/>
en dróttinn sá<br/>
heilagr himnum af.
</p>
<p>
Sál hans bað<br/>
inn sanni guð<br/>
í sinn fögnuð fara;<br/>
en sökudólgar<br/>
hygg ek síðla muni<br/>
kallaðir frá kvölum.<br/>
II.
</p>
<p>
Dísir bið þú þér<br/>
dróttins mála<br/>
vera hollar í hugum;<br/>
viku eftir<br/>
mun þér vilja þíns<br/>
alt at óskum ganga.
</p>
<p>
Reiðiverk,<br/>
þau er þú unnit hefr,<br/>
bæt þú eigi illu yfir;<br/>
grættan gæla<br/>
skaltu með góðum hlutum,<br/>
þat kveða sálu sama.
</p>
<p>
Á guð skal heita<br/>
til góðra hluta,<br/>
þann er hefir skatna skapat;<br/>
mjök fyrir verðr<br/>
manna hverr,<br/>
er seinar finna föður.
</p>
<p>
Æsta dugir<br/>
einkum vandliga<br/>
þess er þykkir vant vera;<br/>
alls á mis verðr,<br/>
sá er einskis biðr;<br/>
fár hyggr þegjanda þörf.
</p>
<p>
Síðla ek kom,<br/>
snemma kallaðr,<br/>
til dómvalds dyra;<br/>
þangat ek ætlumk,<br/>
því mér heitit var:<br/>
sá hefir krás, er krefr.
</p>
<p>
Syndir því valda,<br/>
at vér hryggvir förum<br/>
ægisheimi ór;<br/>
engi óttask,<br/>
nema illt geri;<br/>
gott er vammalausum vera.
</p>
<p>
Úlfum glíkir<br/>
þykkja allir þeir,<br/>
sem eiga hverfan hug;<br/>
svá mun gefask,<br/>
þeim er ganga skal<br/>
þær inar glæddu götur.
</p>
<p>
Vinsamlig ráð<br/>
ok viti bundin<br/>
kenni ek þér sjau saman;<br/>
görla þau mun<br/>
ok glata aldregi,<br/>
öll eru þau nýt at nema.<br/>
III.
</p>
<p>
Frá því er at segja,<br/>
hvé sæll ek var<br/>
ynðisheimi í,<br/>
ok hinu öðru,<br/>
hvé ýta synir<br/>
verða nauðgir at náum.
</p>
<p>
Vil ok dul<br/>
tælir virða sonu,<br/>
þá er fíkjask á fé;<br/>
ljósir aurar<br/>
verða at löngum trega;<br/>
margan hefir auðr apat.
</p>
<p>
Glaðr at mörgu<br/>
þótta ek gumnum vera,<br/>
því at ek vissa fátt fyrir;<br/>
dvalarheim<br/>
hefr dróttinn skapat<br/>
munafullan mjök.
</p>
<p>
Lútr ek sat,<br/>
lengi ek hölluðumk,<br/>
mjök var ek þá lystr at lifa;<br/>
en sá réð,<br/>
sem ríkr var;<br/>
frammi eru feigs götur.
</p>
<p>
Heljar reip<br/>
kómu harðliga<br/>
sveigð at síðum mér;<br/>
slíta ek vilda,<br/>
en þau seig váru;<br/>
létt er lauss at fara.
</p>
<p>
Einn ek vissa,<br/>
hvé alla vega<br/>
sullu sútir mér;<br/>
Heljar meyar<br/>
er mér hrolla buðu<br/>
heim á hverju kveldi.
</p>
<p>
Sól ek sá,<br/>
sanna dagstjörnu,<br/>
drúpa dynheimum í;<br/>
en Heljar grind<br/>
heyrðak ek á annan veg<br/>
þjóta þungliga.
</p>
<p>
Sól ek sá<br/>
setta dreyrstöfum;<br/>
mjök var ek þá ór heimi hallr;<br/>
máttug hon leizk<br/>
á marga vegu<br/>
frá því sem fyrri var.
</p>
<p>
Sól ek sá,<br/>
svá þótti mér,<br/>
sem ek sæja göfgan guð;<br/>
henni ek laut<br/>
hinzta sinni<br/>
aldaheimi í.
</p>
<p>
Sól ek sá,<br/>
svá hon geislaði,<br/>
at ek þóttumk vættki vita;<br/>
en gylfar straumar<br/>
grenjuðu annan veg,<br/>
blandnir mjök við blóð.
</p>
<p>
Sól ek sá<br/>
á sjónum skjálfandi,<br/>
hræðslufullr ok hnipinn;<br/>
því at hjarta mitt<br/>
var harðla mjök<br/>
runnit sundr í sega.
</p>
<p>
Sól ek sá<br/>
sjaldan hryggvari;<br/>
mjök var ek þá ór heimi hallr;<br/>
tunga mín<br/>
var til trés metin,<br/>
ok kólnat at fyrir utan.
</p>
<p>
Sól ek sá<br/>
síðan aldregi<br/>
eftir þann dapra dag,<br/>
því at fjalla vötn<br/>
lukðusk fyrir mér saman,<br/>
en ek hvarf kallaðr frá kvölum.
</p>
<p>
Vánarstjarna flaug<br/>
- þá var ek fæddr, -<br/>
brott frá brjósti mér;<br/>
hátt-at hon fló,<br/>
hvergi settisk,<br/>
svá at hon mætti hvíld hafa.<br/>
---------
</p>
<p>
Öllum lengri<br/>
var sú in eina nótt,<br/>
er ek lá stirðr á stráum;<br/>
þá merkir þat,<br/>
er guð mælti,<br/>
at maðr er moldu samr.
</p>
<p>
Virði þat ok viti<br/>
in virki guð,<br/>
sá er skóp hauðr ok himin;<br/>
hversu munaðarlausir<br/>
margir fara,<br/>
þótt við skylda skili.
</p>
<p>
Sinna verka<br/>
nýtr seggja hverr;<br/>
sæll er sá, sem gott gerir;<br/>
auði frá<br/>
er mér ætluð var<br/>
sandi orpin sæng.<br/>
---------
</p>
<p>
Hörundar hungr<br/>
tælir hölða oft,<br/>
hann hefir margr til mikinn;<br/>
lauga vatn<br/>
er mér leiðast var<br/>
eitt allra hluta.
</p>
<p>
Á norna stóli<br/>
sat ek níu daga,<br/>
þaðan var ek á hest hafinn;<br/>
gýgjar sólir<br/>
skinu grimmliga<br/>
ór skýdrúpnis skýjum.
</p>
<p>
Utan ok innan<br/>
þóttumk ek alla fara<br/>
sigrheima sjau;<br/>
upp ok niðr<br/>
leitaða ek æðra vegar,<br/>
hvar mér væri greiðastar götur.<br/>
---------
</p>
<p>
Frá því er at segja,<br/>
hvat ek fyrst of sá,<br/>
þá er ek var í kvölheima kominn:<br/>
sviðnir fuglar,<br/>
er sálir váru,<br/>
flugu svá margir sem mý.
</p>
<p>
Vestan sá ek<br/>
fljúga Vánar dreka,<br/>
ok fell á glævalds götu;<br/>
vængi þeir skóku,<br/>
svá víða þótti mér<br/>
springa hauðr ok himinn.
</p>
<p>
Sólar hjört<br/>
leit ek sunnan fara,<br/>
hann teymðu tveir saman;<br/>
fætr hans<br/>
stóðu foldu á,<br/>
en tóku horn til himins.
</p>
<p>
Norðan sá ek<br/>
ríða niðja sonu,<br/>
ok váru sjau saman;<br/>
hornum fullum<br/>
drukku þeir inn hreina mjöð<br/>
ór brunni Baugregins.
</p>
<p>
Vindr þagði,<br/>
vötn stöðvaði,<br/>
þá heyrða ek grimmligan gný;<br/>
sínum mönnum<br/>
svipvísar konur<br/>
mólu mold til matar.
</p>
<p>
Dreyra steina<br/>
þær inar dökku konur<br/>
drógu daprliga;<br/>
blóðug hjörtu<br/>
hengu þeim fyrir brjóst utan,<br/>
mædd við miklum trega.
</p>
<p>
Margan mann<br/>
sá ek meiddan fara<br/>
á þeim glæddu götum;<br/>
andlit þeira<br/>
sýndusk mér öll vera<br/>
rýgjar blóði roðin.
</p>
<p>
Marga menn<br/>
sá ek moldar gengna,<br/>
þá er eigi máttu þjónustu ná;<br/>
heiðnar stjörnur<br/>
stóðu yfir höfði þeim<br/>
fáðar feiknstöfum.
</p>
<p>
Menn sá ek þá,<br/>
er mjök ala<br/>
öfund um annars hagi;<br/>
blóðgar rúnar<br/>
váru á brjósti þeim<br/>
merkðar meinliga.
</p>
<p>
Menn sá ek þar<br/>
marga ófegna,<br/>
þeir váru villir vega;<br/>
þat kaupir sá,<br/>
er þessa heims<br/>
apask at óheillum.
</p>
<p>
Menn sá ek þá,<br/>
er mörgum hlutum<br/>
véltu um annars eign;<br/>
flokkum þeir fóru<br/>
til Fégjarnsborgar<br/>
ok höfðu byrðar af blýi.
</p>
<p>
Menn sá ek þá,<br/>
er margan höfðu<br/>
fé ok fjörvi rænt;<br/>
brjóst í gegnum<br/>
renndu brögnum þeim<br/>
öflgir eitrdrekar.
</p>
<p>
Menn sá ek þá,<br/>
er minnst vildu<br/>
halda helga daga;<br/>
hendr þeira<br/>
váru á heitum steinum<br/>
negldar nauðliga.
</p>
<p>
Menn sá ek þá,<br/>
er af mikillæti<br/>
virðusk vánum framar;<br/>
klæði þeira<br/>
váru kynliga<br/>
eldi um slegin.
</p>
<p>
Menn sá ek þá,<br/>
er margt höfðu<br/>
orð á annan logit;<br/>
heljar hrafnar<br/>
ór höfði þeim<br/>
harðliga sjónir slitu.
</p>
<p>
Allar ógnir<br/>
fær þú eigi vitat,<br/>
þær sem helgengnir hafa;<br/>
sætar syndir<br/>
verða at sárum bótum;<br/>
æ koma mein eftir munuð.<br/>
---------
</p>
<p>
Menn sá ek þá,<br/>
er margt höfðu<br/>
gefit at guðs lögum;<br/>
hreinir kyndlar<br/>
váru yfir höfði þeim<br/>
brenndir bjartliga.
</p>
<p>
Menn sá ek þá,<br/>
er af miklum hug<br/>
veittu fátækum frama;<br/>
lásu englar bækr<br/>
ok ymna skrift<br/>
helgar yfir höfði þeim.
</p>
<p>
Menn sá ek þá,<br/>
er mjök höfðu<br/>
hungri farit hörund;<br/>
englar guðs<br/>
lutu öllum þeim;<br/>
þat er æðsta unað.
</p>
<p>
Menn sá ek þá,<br/>
er móður höfðu<br/>
látit mat í munn;<br/>
hvílur þeira<br/>
váru á himingeislum<br/>
hafðar hagliga.
</p>
<p>
Helgar meyjar<br/>
höfðu hreinliga<br/>
sál af syndum þvegit<br/>
manna þeira,<br/>
er á mörgum degi<br/>
pína sjálfa sik.
</p>
<p>
Hávar reiðir<br/>
sá ek með himnum fara,<br/>
þær eiga götur til guðs;<br/>
menn þeim stýra,<br/>
er myrðir eru<br/>
alls fyrir engar sakir.
</p>
<p>
Inn máttki faðir!<br/>
Inn mæzti sonr!<br/>
Heilagr andi himins!<br/>
Þik bið ek skilja,<br/>
er skapat hefr,<br/>
oss alla eymðum frá.<br/>
IV.
</p>
<p>
Hringvör ok Listvör<br/>
sitja í Herðis dyrum<br/>
organs stóli á;<br/>
járn dreyri<br/>
fellr ór nösum þeim,<br/>
sá vekr fjón með fyrðum.
</p>
<p>
Óðins kván<br/>
rær á jarðar skipi,<br/>
móðug á munað;<br/>
seglum hennar<br/>
verðr síð hlaðit,<br/>
þeim er á þráreipum þruma.
</p>
<p>
Arfi, faðir<br/>
einn þér ráðit hefi<br/>
ok þeir Sólkötlu synir<br/>
hjartar horn,<br/>
þat er ór haugi bar<br/>
inn vitri Vígdvalinn.
</p>
<p>
Hér eru rúnar,<br/>
sem ristit hafa<br/>
Njarðar dætr níu:<br/>
Böðveig hin elzta<br/>
ok Kreppvör hin yngsta<br/>
ok þeira systr sjau.
</p>
<p>
Bölvi hverju<br/>
þeir bellt hafa<br/>
Sváfr ok Sváfrlogi;<br/>
blóð þeir vökðu<br/>
ok benjar sugu<br/>
illum ey vana.<br/>
V.
</p>
<p>
Kvæði þetta,<br/>
er þér kennt hefik,<br/>
skaltu fyrir kvikum kveða:<br/>
Sólarljóð,<br/>
er sýnask munu<br/>
minnst at mörgu login.
</p>
<p>
Hér vit skiljumk,<br/>
ok hittask munum<br/>
á feginsdegi fira;<br/>
dróttinn minn<br/>
gefi dauðum ró,<br/>
en hinum líkn, er lifa.<br/>
<h2>Forspjallsljóð</h2>
</p>
<p>
Alföðr orkar,<br/>
álfar skilja,<br/>
Vanir vitu,<br/>
vísa nornir,<br/>
elr íviðja,<br/>
aldir bera,<br/>
þreyja þursar,<br/>
þrá valkyrjur.
</p>
<p>
Ætlun Æsir<br/>
illa gátu,<br/>
verpir villtu<br/>
vættar rúnum;<br/>
Óðhrærir skyldi<br/>
Urðr geyma<br/>
máttk at verja<br/>
mestum þorra.
</p>
<p>
Hverfr því Hugr,<br/>
hinna leitar,<br/>
grunar guma<br/>
grand, ef dvelr;<br/>
þótti er Þráins<br/>
þunga draumr;<br/>
Dáins dulu<br/>
draumr þótti.
</p>
<p>
Dugir með dvergum<br/>
dvína, heimar<br/>
niðr at Ginnungs<br/>
niði sökkva;<br/>
oft Alsviðr<br/>
ofan fellir<br/>
oft of föllnum<br/>
aftr safnar.
</p>
<p>
Stendr æva<br/>
strind né röðull,<br/>
lofti með lævi<br/>
linnir ei straumi;<br/>
mærum dylst<br/>
í Mímis brunni<br/>
vissa vera;<br/>
vitið enn eða hvað?
</p>
<p>
Dvelr í dölum<br/>
dís forvitin,<br/>
Yggdrasils frá<br/>
aski hnigin;<br/>
álfa ættar<br/>
Iðunni hétu<br/>
Ívalds eldri<br/>
yngsta barna.
</p>
<p>
Eirði illa<br/>
ofankomu<br/>
hárbaðms undir<br/>
haldin meiði;<br/>
kunni sízt<br/>
at kundar Nörva<br/>
vön at værri<br/>
vistum heima.
</p>
<p>
Sjá sigtívar<br/>
syrgja Naumu,<br/>
Viggjar at véum<br/>
vargsbelg seldu;<br/>
lét í færast<br/>
lyndi breytti,<br/>
lék at lævísi,<br/>
litum skipti.
</p>
<p>
Valdi Viðrir<br/>
vörð Bifrastar<br/>
Gjallar sunnu<br/>
gátt at frétta,<br/>
heims hvívetna<br/>
hvert er vissi.<br/>
Bragi ok Loftr<br/>
báru kviðu.
</p>
<p>
Galdr gólu,<br/>
göndum riðu<br/>
Rögnir og Reginn<br/>
at ranni heimis;<br/>
hlustar Óðinn<br/>
Hliðskjálfu í,<br/>
lét braut vera<br/>
langa vegu.
</p>
<p>
Frá enn vitri<br/>
veiga selju<br/>
banda burða<br/>
ok brauta sinna;<br/>
hlýrnis, heljar,<br/>
heims ef vissi,<br/>
ártíð, æfi,<br/>
aldrtila.
</p>
<p>
Né mun mælti<br/>
né mál knátti<br/>
Gefjun greiða<br/>
né glaum hjaldi;<br/>
tár af tíndust<br/>
törgum hjarnar,<br/>
eljun faldin<br/>
endrrjóða.
</p>
<p>
Eins kemr austan<br/>
úr Elivágum<br/>
þorn af akri<br/>
þurs hrímkalda,<br/>
hveim drepr dróttir<br/>
Dáinn allar<br/>
mæran of Miðgarð<br/>
með nátt hver.
</p>
<p>
Dofna þá dáðir,<br/>
detta hendr,<br/>
svífr of svimi<br/>
sverð áss hvíta;<br/>
rennir örvit<br/>
rýgjar glýgju<br/>
sefa sveiflum<br/>
sókn gjörvallri.
</p>
<p>
Jamt þótti Jórunn<br/>
jólnum komin,<br/>
sollin sútum,<br/>
svars er ei gátu;<br/>
sóttu því meir<br/>
at syn var fyrir,<br/>
mun þó miðr<br/>
mælgi dugði.
</p>
<p>
Fór frumkvöðull<br/>
fregnar brauta<br/>
hirðr at Herjans<br/>
horni Gjallar;<br/>
Nálar nefa<br/>
nam til fylgis,<br/>
greppr Grímnis<br/>
grund varðveitti.
</p>
<p>
Vingólf tóku<br/>
Viðars þegnar,<br/>
Fornjóts sefum<br/>
fluttir báðir;<br/>
iðar ganga,<br/>
æsi kveðja,<br/>
Yggjar þegar<br/>
við ölteiti.
</p>
<p>
Heilan Hangatý<br/>
heppnastan ása,<br/>
virt öndvegis<br/>
valda báðu;<br/>
sæla at sumbli<br/>
sitja día,<br/>
æ með Yggjungi<br/>
yndi halda.
</p>
<p>
Bekkjarsett<br/>
at Bölverks ráði<br/>
sjöt Sæhrímni<br/>
saddist rakna;<br/>
Skögul at skutlum<br/>
skaptker Hnikars<br/>
mat af miði<br/>
Mímis hornum.
</p>
<p>
Margs of frágu<br/>
máltíð yfir<br/>
Heimdall há goð,<br/>
hörgar Loka,<br/>
spár eða spakmál<br/>
sprund ef kenndi,<br/>
undorn of fram,<br/>
unz nam húma.
</p>
<p>
Illa létu<br/>
orðið hafa<br/>
erindisleysu<br/>
oflítilfræga;<br/>
vant að væla<br/>
verða myndi,<br/>
svá af svanna<br/>
svars of gæti.
</p>
<p>
Ansar Ómi,<br/>
allir hlýddu:<br/>
"Nótt skal nema<br/>
nýræða til;<br/>
hugsi til myrgins<br/>
hverr sem orkar<br/>
ráð til leggja<br/>
rausnar ásum!"
</p>
<p>
Rann með röstum<br/>
Rindar móðr<br/>
föðrlarðr<br/>
Fenris valla;<br/>
gengu frá gildi<br/>
goðin, kvöddu<br/>
Hropt ok Frigg<br/>
sem Hrímfaxa fór.
</p>
<p>
Dýrum settan<br/>
Dellings mögr<br/>
jó fram keyrði<br/>
jarknasteinum;<br/>
mars of manheim<br/>
mön af glóar,<br/>
dró leik Dvalins<br/>
drösull í reið.
</p>
<p>
Jörmungrundar<br/>
í jódyr nyrðra<br/>
und rót yztu<br/>
aðalþollar,<br/>
gengu til rekkju<br/>
gýgjur ok þursar,<br/>
náir, dvergar,<br/>
ok dökkálfar.
</p>
<p>
Risu raknar,<br/>
rann álfröðull,<br/>
norðr at Niflheim<br/>
njóla sótti;<br/>
upp nam árgjöll<br/>
Úlfrúnar niðr,<br/>
hornþytvaldr<br/>
Himinbjarga.
</p>
