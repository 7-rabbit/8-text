<h2 dir='rtl'>Sefer Yehudit</h2>
<p dir='rtl'>ויהי בשנת שתים עשרה למלך נבוכדנצר אשר ישב בנינוה עיר הגדולה לאלוהים, וימלוך ארפכשד מלך מדי באחמתא הבירה היא אֶקְבַּתָּנָה.</p>
<p dir='rtl'>ויקף את העיר חומות אבני-מחצב, שלוש אמות רוחבן ושש אמות קומתן.</p>
<p dir='rtl'>וקומת החומות שבעים אמה, ועוביין חמישים.</p>
<p dir='rtl'>ומגדלים עשה על שערי העיר, מאת אמה גובהם ושישים אמה יסודם.</p>
<p dir='rtl'>וקומת השערים עשה שבעים אמה, ורוחבם ארבעים, לתת רווח לרוב צבאיו לצאת ולערוך חיל הרוכבים את חיל הרגלים.</p>
<p dir='rtl'>ויהי בימים ההם, ויעש נבוכדנצר מלחמה את ארפכשד בערבה הגדולה אשר על גבולי רְעוּ.</p>
<p dir='rtl'>וכל יושבי ההרים וכל העמים אשר על שפת נהרי פרת חדקל וגיחון וגם אריוך מלך עילם ועם רב מבני גלעד באו לעזרתו.</p>
<p dir='rtl'>וישלח נבוכדנצר מלך אשור מלאכים לקרוא ליושבי פרס, ולכל יושבי מערב, והם קילקיא ודמשק והלבנון והכרמל והגלעד והגליל ושדה יזרעאל.</p>
<p dir='rtl'>וליושבי שומרון ועריה, ואל הגוים מעבר לירדן ועד ירושלים, ולכל יושבי גושן וארץ מצרים עד הרי קדר.</p>
<p dir='rtl'>וימאנו כל גויי הארצות האלה לשמוע בקול מלך אשור, ולא באו לעזרתו במלחמה, כי לא יראו מפניו. וישיבו את מלאכיו בחרפה ובוז לארצם.</p>
<p dir='rtl'>ותבער חמת נבוכדנצר בכל הארצות האלה, וישבע בכיסאו ובמלכותו להינקם בהם, ולהשחית כל גבולי קיליקיא דמשק וארם.</p>
<p dir='rtl'>ולהכות לפי חרב כל יושבי עמון ומואב, וכל ארץ יהודה ומצרים, וכל אשר בין שני הימים בתווך.</p>
<p dir='rtl'>ויהי בשנת שבע עשרה למלכו ויצא עם כל חילו לקראת ארפכשד למלחמה, ותחזק ידו, ויך את עמו ואת רכבו ופרשיו לפי חרב.</p>
<p dir='rtl'>ואחרי קחתו את כל הערים, בא גם לאחמתא, ויכבוש את המגדלים, וישם את חוצות העיר, וכל תפארתה הפך לחרבה.</p>
<p dir='rtl'>וירדוף אחרי ארפכשד, וידבק אותו בהר רעו, ויורהו בחציו וימיתהו.</p>
<p dir='rtl'>ואחרי כן שב עם כל חילי צבאיו לנינוה, וישב שם שמח וטוב לב, ויעש להם משתה עשרים ומאת יום.</p>

---

<p dir='rtl'>ויהי בשנת שמונה עשרה למלכו, בעשרים ושנים יום לחודש הראשון, ויערימו סוד בבית המלך לעשות נקמה בכל הגוים ההם כאשר דיבר.</p>
<p dir='rtl'>ויקרא המלך לכל שריו ועבדיו, ויגד להם את עצתו, ויספר להם את רשעת כל הגוים האלה.</p>
<p dir='rtl'>ויהי באומרם כולם להשמיד ולאבד את כל הגויים אשר לא שמעו בקול המלך, ויקרא לראש שרי צבאיו ולמשנהו להלופרנש, ויאמר אליו.</p>
<p dir='rtl'>כה אמר נבוכדנצר הגדול מלך כל הארץ.</p>
<p dir='rtl'>מהר ובחר לך חיל רגלי גיבורי כוח שנים עשר ריבוא, ופרשים שנים עשר אלף.</p>
<p dir='rtl'>וצא למלחמה על כל הארצות אשר מים למלכותי, ואשר לא שמעו לקולי.</p>
<p dir='rtl'>ואמרת אליהם: ארצכם ומימיכם לי הם.</p>
<p dir='rtl'>הנה יצאתי באפי ובחמתי לקראתכם, וכיסיתי את עין ארצכם בהמון צבאותיי, ולהם אתננה לשלל.</p>
<p dir='rtl'>הבקעות והנחלים ימלאו חלליכם, והנהרות יעכרו מפגרי מתיכם, וניפצתי את השבויים עד כנפות הארץ.</p>
<p dir='rtl'>אתה תלך לפני ופרצת על כל גבולי ארצותם. והיה כי ייכנעו ועמדו תחת ידיך עד יום פוקדי עליהם.</p>
<p dir='rtl'>וכי יתייצבו לפניך, והחרמת אותם לפי חרב, עינך לא תחוס עליהם, וכל הארץ תהי לבז.</p>
<p dir='rtl'>ועתה בי נשבעתי ובמלכותי, אם לא בידי אעשה כאשר דברתי.</p>
<p dir='rtl'>לכן מהר ועשה כאשר צוותיך, אל תפל דבר ממצוותי, ואחֵר לא תאחֵר.</p>
<p dir='rtl'>ויצא הלופרנש מאת פני המלך, וישמע את כל שרי החיל וכל פקידי ארץ ארם, ויפקוד את אנשי צבאו, כולם גיבורי חיל כאשר צווה המלך.</p>
<p dir='rtl'>ויהיו פקודיהם למספרם שנים עשר ריבוא איש רגלי, ופרשים נושאי קשת שנים עשר אלף.</p>
<p dir='rtl'>ויערוך אותם כמשפט, ויעברו לפניו, וגמלים וחמורים עימהם עד אין מספר נושאים את כליהם, וגם צאן ובקר מקנה רב מאד.</p>
<p dir='rtl'>וגם בר ואוכל להחיות כל ההמון הזה, וכסף וזהב רב מאוצר המלך.</p>
<p dir='rtl'>ויסע עם כל החיל הזה וסוס ורכב ופרשים לפני המשנה, ויכסו את עין הארץ, וילכו ימה.</p>
<p dir='rtl'>וגם ערב נסע אתם כארבה וכחול על פני האדמה אשר לא יספר מרוב.</p>
<p dir='rtl'>וייסע מנינוה דרך שלשת ימים, עד ערבות בקתילש. ויחן תחת ההר משמאל לקיליקיא.</p>
<p dir='rtl'>ומשם נסע עם כל מחנהו ורכבו ופרשיו על ההרים.</p>
<p dir='rtl'>ויהפוך את פוט ולוד ויַשחת כל בני תרשיש ואת בני ישמעאל היושבים בקצה המדבר מנגב לחילון.</p>
<p dir='rtl'>ויעבר את נהר פרת, וילך פדנה ארם, ויהרוס כל עיר מבצר מנחל ארנון ועד הים.</p>
<p dir='rtl'>ויכבוש את כל גבולי קיליקיא, וכל המתייצבים לפניו הכה לפי חרב. ויבוא עד הרי יפת אשר מנגב לארץ ערב.</p>
<p dir='rtl'>ויסובב כל יושבי מדין, ויצת אש באוהליהם, וישחת את מגרשיהם.</p>
<p dir='rtl'>ויהי בעת הקציר וירד לדמשק, ויבער את קָמַת העיר, ויחרם כל צאן ובקר.</p>
<p dir='rtl'>את העיר שללו ויבוזו ואת שדותיה השחיתו, וכל איש בחור הכו לפי חרב.</p>
<p dir='rtl'>ותיפול אימתו על כל יושבי חבל הים, ועל יושבי צור וצידון ועקן וימנה.</p>
<p dir='rtl'>וגם יושבי אשדוד ואשקלון יראו וחרדו מפניו.</p>
<p dir='rtl'>וישלחו אליו מלאכים לקרוא לו לשלום ויאמרו:</p>
<p dir='rtl'>עבדים אנחנו למלך האדיר נבוכדנצר.</p>
<p dir='rtl'>הנה נפלנו לפניך ארצה, עשה עמנו כאשר ייטב בעיניך.</p>
<p dir='rtl'>כל אשר לנו לך הוא, חוותינו וערינו ומקננו גדרותינו ואוהלינו לפניך הם, לעשות בהם כאוות נפשך.</p>
<p dir='rtl'>כל הערים ויושביהן בידך נתנו, בא נא אלינו ורדֵה בנו כטוב בעיניך.</p>
<p dir='rtl'>ויהי בדברם אליו כדברים האלה, וירד עם חילו מן ההר אליהם אל מול שפת הים, ויתן משמר בכל עיר מבצר, ואת מיטב העם בחר לאנשי צבאו.</p>
<p dir='rtl'>וכל הארץ מסביב יצאו לקראתו בחלילים ובתופים ובמחולות.</p>
<p dir='rtl'>והוא השחית כל גבולי הארץ ויכרֵת את אשריהם.</p>
<p dir='rtl'>כי כן גמר בלבו להשמיד כל אלוהי הארצות, לבעבור ישתחוו כל העמים לנבוכדנצר, וכל לשון תקרא בשמו.</p>
<p dir='rtl'>משם נסע לקראת יזרעאל קרוב לדותן, נוכח הרי המצור אשר ליהודה.</p>
<p dir='rtl'>ויחן את מחנהו בין יגבהה ובין עיר השטים, וישב שם חודש ימים עד היאסף כל רכוש המחנות.</p>