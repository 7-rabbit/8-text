वैशंपायन उवाच  
षट्त्रिंशे त्वथ संप्राप्ते वर्षे कौरवनन्दनः  
ददर्श विपरीतानि निमित्तानि युधिष्ठिरः  
ववुर्वाताः सनिर्घाता रूक्षाः शर्करवर्षिणः  
अपसव्यानि शकुना मण्डलानि प्रचक्रिरे  
प्रत्यगूहुर्महानद्यो दिशो नीहारसंवृताः  
उल्काश्चाङ्गारवर्षिण्यः प्रपेतुर्गगनाद्भुवि  
आदित्यो रजसा राजन्समवच्छन्नमण्डलः  
विरश्मिरुदये नित्यं कबन्धैः समदृश्यत  
परिवेषाश्च दृश्यन्ते दारुणाः चन्द्रसूर्ययोः  
त्रिवर्णाः श्यामरूक्षान्तास्तथा भस्मारुणप्रभाः  
एते चान्ये च बहव उत्पाता भयशंसिनः  
दृश्यन्तेऽहरहो राजन्हृदयोद्वेगकारकाः  
कस्यचित्त्वथ कालस्य कुरुराजो युधिष्ठिरः  
शुश्राव वृष्णिचक्रस्य मौसले कदनं कृतम्  
विमुक्तं वासुदेवं च श्रुत्वा रामं च पाण्डवः  
समानीयाब्रवीद्भ्रातॄन्किं करिष्याम इत्युत  
परस्परं समासाद्य ब्रह्मदण्डबलात्कृतान्  
वृष्णीन्विनष्टांस्ते श्रुत्वा व्यथिताः पाण्डवाभवन्  
निधनं वासुदेवस्य समुद्रस्येव शोषणम्  
वीरा न श्रद्दधुस्तस्य विनाशं शार्ङ्गधन्वनः  
मौसलं ते परिश्रुत्य दुःखशोकसमन्विताः  
विषण्णा हतसंकल्पाः पाण्डवाः समुपाविशन्  
जनमेजय उवाच  
कथं विनष्टा भगवन्नन्धका वृष्णिभिः सह  
पश्यतो वासुदेवस्य भोजाश्चैव महारथाः  
वैशंपायन उवाच  
षट्त्रिंशेऽथ ततो वर्षे वृष्णीनामनयो महान्  
अन्योन्यं मुसलैस्ते तु निजघ्नुः कालचोदिताः  
जनमेजय उवाच  
केनानुशप्तास्ते वीराः क्षयं वृष्ण्यन्धका ययुः  
भोजाश्च द्विजवर्य त्वं विस्तरेण वदस्व मे  
वैशंपायन उवाच  
विश्वामित्रं च कण्वं च नारदं च तपोधनम्  
सारणप्रमुखा वीरा ददृशुर्द्वारकागतान्  
ते वै साम्बं पुरस्कृत्य भूषयित्वा स्त्रियं यथा  
अब्रुवन्नुपसंगम्य दैवदण्डनिपीडिताः  
इयं स्त्री पुत्रकामस्य बभ्रोरमिततेजसः  
ऋषयः साधु जानीत किमियं जनयिष्यति  
इत्युक्तास्ते तदा राजन्विप्रलम्भप्रधर्षिताः  
प्रत्यब्रुवंस्तान्मुनयो यत्तच्छृणु नराधिप  
वृष्ण्यन्धकविनाशाय मुसलं घोरमायसम्  
वासुदेवस्य दायादः साम्बोऽयं जनयिष्यति  
येन यूयं सुदुर्वृत्ता नृशंसा जातमन्यवः  
उच्छेत्तारः कुलं कृत्स्नमृते रामजनार्दनौ  
समुद्रं यास्यति श्रीमांस्त्यक्त्वा देहं हलायुधः  
जरा कृष्णं महात्मानं शयानं भुवि भेत्स्यति  
इत्यब्रुवन्त ते राजन्प्रलब्धास्तैर्दुरात्मभिः  
मुनयः क्रोधरक्ताक्षाः समीक्ष्याथ परस्परम्  
तथोक्त्वा मुनयस्ते तु ततः केशवमभ्ययुः  
अथाब्रवीत्तदा वृष्णीञ्श्रुत्वैवं मधुसूदनः  
अन्तज्ञो मतिमांस्तस्य भवितव्यं तथेति तान्  
एवमुक्त्वा हृषीकेशः प्रविवेश पुनर्गृहान्  
कृतान्तमन्यथा नैच्छत्कर्तुं स जगतः प्रभुः  
श्वोभूतेऽथ ततः साम्बो मुसलं तदसूत वै  
वृष्ण्यन्धकविनाशाय किंकरप्रतिमं महत्  
प्रसूतं शापजं घोरं तच्च राज्ञे न्यवेदयन्  
विषण्णरूपस्तद्राजा सूक्ष्मं चूर्णमकारयत्  
प्राक्षिपन्सागरे तच्च पुरुषा राजशासनात्  
अघोषयंश्च नगरे वचनादाहुकस्य च  
अद्य प्रभृति सर्वेषु वृष्ण्यन्धकगृहेष्विह  
सुरासवो न कर्तव्यः सर्वैर्नगरवासिभिः  
यश्च नोऽविदितं कुर्यात्पेयं कश्चिन्नरः क्वचित्  
जीवन्स शूलमारोहेत्स्वयं कृत्वा सबान्धवः  
ततो राजभयात्सर्वे नियमं चक्रिरे तदा  
नराः शासनमाज्ञाय तस्य राज्ञो महात्मनः  
वैशंपायन उवाच  
एवं प्रयतमानानां वृष्णीनामन्धकैः सह  
कालो गृहाणि सर्वेषां परिचक्राम नित्यशः  
करालो विकटो मुण्डः पुरुषः कृष्णपिङ्गलः  
गृहाण्यवेक्ष्य वृष्णीनां नादृश्यत पुनः क्वचित्  
उत्पेदिरे महावाता दारुणाश्चा दिने दिने  
वृष्ण्यन्धकविनाशाय बहवो रोमहर्षणाः  
विवृद्धमूषका रथ्या विभिन्नमणिकास्तथा  
चीचीकूचीति वाश्यन्त्यः सारिका वृष्णिवेश्मसु  
नोपशाम्यति शब्दश्च स दिवारात्रमेव हि  
अनुकुर्वन्नुलूकानां सारसा विरुतं तथा  
अजाः शिवानां च रुतमन्वकुर्वत भारत  
पाण्डुरा रक्तपादाश्च विहगाः कालचोदिताः  
वृष्ण्यन्धकानां गेहेषु कपोता व्यचरंस्तदा  
व्यजायन्त खरा गोषु करभाश्वतरीषु च  
शुनीष्वपि बिडालाश्च मूषका नकुलीषु च  
नापत्रपन्त पापानि कुर्वन्तो वृष्णयस्तदा  
प्राद्विषन्ब्राह्मणांश्चापि पितॄन्देवांस्तथैव च  
गुरूंश्चाप्यवमन्यन्त न तु रामजनार्दनौ  
पत्न्यः पतीन्व्युच्चरन्त पत्नीश्च पतयस्तथा  
विभावसुः प्रज्वलितो वामं विपरिवर्तते  
नीललोहितमाञ्जिष्ठा विसृजन्नर्चिषः पृथक्  
उदयास्तमने नित्यं पुर्यां तस्यां दिवाकरः  
व्यदृश्यतासकृत्पुंभिः कबन्धैः परिवारितः  
महानसेषु सिद्धेऽन्ने संस्कृतेऽतीव भारत  
आहार्यमाणे कृमयो व्यदृश्यन्त नराधिप  
पुण्याहे वाच्यमाने च जपत्सु च महात्मसु  
अभिधावन्तः श्रूयन्ते न चादृश्यत कश्चन  
परस्परं च नक्षत्रं हन्यमानं पुनः पुनः  
ग्रहैरपश्यन्सर्वे ते नात्मनस्तु कथंचन  
नदन्तं पाञ्चजन्यं च वृष्ण्यन्धकनिवेशने  
समन्तात्प्रत्यवाश्यन्त रासभा दारुणस्वराः  
एवं पश्यन्हृषीकेशः संप्राप्तं कालपर्ययम्  
त्रयोदश्याममावास्यां तां दृष्ट्वा प्राब्रवीदिदम्  
चतुर्दशी पञ्चदशी कृतेयं राहुणा पुनः  
तदा च भारते युद्धे प्राप्ता चाद्य क्षयाय नः  
विमृशन्नेव कालं तं परिचिन्त्य जनार्दनः  
मेने प्राप्तं स षट्त्रिंशं वर्षं वै केशिसूदनः  
पुत्रशोकाभिसंतप्ता गान्धारी हतबान्धवा  
यदनुव्याजहारार्ता तदिदं समुपागतम्  
इदं च तदनुप्राप्तमब्रवीद्यद्युधिष्ठिरः  
पुरा व्यूढेष्वनीकेषु दृष्ट्वोत्पातान्सुदारुणान्  
इत्युक्त्वा वासुदेवस्तु चिकीर्षन्सत्यमेव तत्  
आज्ञापयामास तदा तीर्थयात्रामरिंदम  
अघोषयन्त पुरुषास्तत्र केशवशासनात्  
तीर्थयात्रा समुद्रे वः कार्येति पुरुषर्षभाः  
वैशंपायन उवाच  
काली स्त्री पाण्डुरैर्दन्तैः प्रविश्य हसती निशि  
स्त्रियः स्वप्नेषु मुष्णन्ती द्वारकां परिधावति  
अलंकाराश्च छत्रं च ध्वजाश्च कवचानि च  
ह्रियमाणान्यदृश्यन्त रक्षोभिः सुभयानकैः  
तच्चाग्निदत्तं कृष्णस्य वज्रनाभमयस्मयम्  
दिवमाचक्रमे चक्रं वृष्णीनां पश्यतां तदा  
युक्तं रथं दिव्यमादित्यवर्णं; हयाहरन्पश्यतो दारुकस्य  
ते सागरस्योपरिष्टादवर्त;न्मनोजवाश्चतुरो वाजिमुख्याः  
तालः सुपर्णश्च महाध्वजौ तौ; सुपूजितौ रामजनार्दनाभ्याम्  
उच्चैर्जह्रुरप्सरसो दिवानिशं; वाचश्चोचुर्गम्यतां तीर्थयात्रा  
ततो जिगमिषन्तस्ते वृष्ण्यन्धकमहारथाः  
सान्तःपुरास्तदा तीर्थयात्रामैच्छन्नरर्षभाः  
ततो भोज्यं च भक्ष्यं च पेयं चान्धकवृष्णयः  
बहु नानाविधं चक्रुर्मद्यं मांसमनेकशः  
ततः सीधुषु सक्ताश्च निर्ययुर्नगराद्बहिः  
यानैरश्वैर्गजैश्चैव श्रीमन्तस्तिग्मतेजसः  
ततः प्रभासे न्यवसन्यथोद्देशं यथागृहम्  
प्रभूतभक्ष्यपेयास्ते सदारा यादवास्तदा  
निविष्टांस्तान्निशम्याथ समुद्रान्ते स योगवित्  
जगामामन्त्र्य तान्वीरानुद्धवोऽर्थविशारदः  
तं प्रस्थितं महात्मानमभिवाद्य कृताञ्जलिम्  
जानन्विनाशं वृष्णीनां नैच्छद्वारयितुं हरिः  
ततः कालपरीतास्ते वृष्ण्यन्धकमहारथाः  
अपश्यन्नुद्धवं यान्तं तेजसावृत्य रोदसी  
ब्राह्मणार्थेषु यत्सिद्धमन्नं तेषां महात्मनाम्  
तद्वानरेभ्यः प्रददुः सुरागन्धसमन्वितम्  
ततस्तूर्यशताकीर्णं नटनर्तकसंकुलम्  
प्रावर्तत महापानं प्रभासे तिग्मतेजसाम्  
कृष्णस्य संनिधौ रामः सहितः कृतवर्मणा  
अपिबद्युयुधानश्च गदो बभ्रुस्तथैव च  
ततः परिषदो मध्ये युयुधानो मदोत्कटः  
अब्रवीत्कृतवर्माणमवहस्यावमन्य च  
कः क्षत्रियो मन्यमानः सुप्तान्हन्यान्मृतानिव  
न तन्मृष्यन्ति हार्दिक्य यादवा यत्त्वया कृतम्  
इत्युक्ते युयुधानेन पूजयामास तद्वचः  
प्रद्युम्नो रथिनां श्रेष्ठो हार्दिक्यमवमन्य च  
ततः परमसंक्रुद्धः कृतवर्मा तमब्रवीत्  
निर्दिशन्निव सावज्ञं तदा सव्येन पाणिना  
भूरिश्रवाश्छिन्नबाहुर्युद्धे प्रायगतस्त्वया  
वधेन सुनृशंसेन कथं वीरेण पातितः  
इति तस्य वचः श्रुत्वा केशवः परवीरहा  
तिर्यक्सरोषया दृष्ट्या वीक्षां चक्रे स मन्युमान्  
मणिः स्यमन्तकश्चैव यः स सत्राजितोऽभवत्  
तां कथां स्मारयामास सात्यकिर्मधुसूदनम्  
तच्छ्रुत्वा केशवस्याङ्कमगमद्रुदती तदा  
सत्यभामा प्रकुपिता कोपयन्ती जनार्दनम्  
तत उत्थाय सक्रोधः सात्यकिर्वाक्यमब्रवीत्  
पञ्चानां द्रौपदेयानां धृष्टद्युम्नशिखण्डिनोः  
एष गच्छामि पदवीं सत्येन च तथा शपे  
सौप्तिके ये च निहताः सुप्तानेन दुरात्मना  
द्रोणपुत्रसहायेन पापेन कृतवर्मणा  
समाप्तमायुरस्याद्य यशश्चापि सुमध्यमे  
इतीदमुक्त्वा खड्गेन केशवस्य समीपतः  
अभिद्रुत्य शिरः क्रुद्धश्चिच्छेद कृतवर्मणः  
तथान्यानपि निघ्नन्तं युयुधानं समन्ततः  
अभ्यधावद्धृषीकेशो विनिवारयिषुस्तदा  
एकीभूतास्ततः सर्वे कालपर्यायचोदिताः  
भोजान्धका महाराज शैनेयं पर्यवारयन्  
तान्दृष्ट्वा पततस्तूर्णमभिक्रुद्धाञ्जनार्दनः  
न चुक्रोध महातेजा जानन्कालस्य पर्ययम्  
ते तु पानमदाविष्टाश्चोदिताश्चैव मन्युना  
युयुधानमथाभ्यघ्नन्नुच्छिष्टैर्भाजनैस्तदा  
हन्यमाने तु शैनेये क्रुद्धो रुक्मिणिनन्दनः  
तदन्तरमुपाधावन्मोक्षयिष्यञ्शिनेः सुतम्  
स भोजैः सह संयुक्तः सात्यकिश्चान्धकैः सह  
बहुत्वान्निहतौ तत्र उभौ कृष्णस्य पश्यतः  
हतं दृष्ट्वा तु शैनेयं पुत्रं च यदुनन्दनः  
एरकाणां तदा मुष्टिं कोपाज्जग्राह केशवः  
तदभून्मुसलं घोरं वज्रकल्पमयोमयम्  
जघान तेन कृष्णस्तान्येऽस्य प्रमुखतोऽभवन्  
ततोऽन्धकाश्च भोजाश्च शैनेया वृष्णयस्तथा  
जघ्नुरन्योन्यमाक्रन्दे मुसलैः कालचोदिताः  
यस्तेषामेरकां कश्चिज्जग्राह रुषितो नृप  
वज्रभूतेव सा राजन्नदृश्यत तदा विभो  
तृणं च मुसलीभूतमपि तत्र व्यदृश्यत  
ब्रह्मदण्डकृतं सर्वमिति तद्विद्धि पार्थिव  
आविध्याविध्य ते राजन्प्रक्षिपन्ति स्म यत्तृणम्  
तद्वज्रभूतं मुसलं व्यदृश्यत तदा दृढम्  
अवधीत्पितरं पुत्रः पिता पुत्रं च भारत  
मत्ताः परिपतन्ति स्म पोथयन्तः परस्परम्  
पतंगा इव चाग्नौ ते न्यपतन्कुकुरान्धकाः  
नासीत्पलायने बुद्धिर्वध्यमानस्य कस्यचित्  
तं तु पश्यन्महाबाहुर्जानन्कालस्य पर्ययम्  
मुसलं समवष्टभ्य तस्थौ स मधुसूदनः  
साम्बं च निहतं दृष्ट्वा चारुदेष्णं च माधवः  
प्रद्युम्नं चानिरुद्धं च ततश्चुक्रोध भारत  
गदं वीक्ष्य शयानं च भृशं कोपसमन्वितः  
स निःशेषं तदा चक्रे शार्ङ्गचक्रगदाधरः  
तं निघ्नन्तं महातेजा बभ्रुः परपुरंजयः  
दारुकश्चैव दाशार्हमूचतुर्यन्निबोध तत्  
भगवन्संहृतं सर्वं त्वया भूयिष्ठमच्युत  
रामस्य पदमन्विच्छ तत्र गच्छाम यत्र सः  
वैशंपायन उवाच  
ततो ययुर्दारुकः केशवश्च; बभ्रुश्च रामस्य पदं पतन्तः  
अथापश्यन्राममनन्तवीर्यं; वृक्षे स्थितं चिन्तयानं विविक्ते  
ततः समासाद्य महानुभावः; कृष्णस्तदा दारुकमन्वशासत्  
गत्वा कुरूञ्शीघ्रमिमं महान्तं; पार्थाय शंसस्व वधं यदूनाम्  
ततोऽर्जुनः क्षिप्रमिहोपयातु; श्रुत्वा मृतान्यादवान्ब्रह्मशापात्  
इत्येवमुक्तः स ययौ रथेन; कुरूंस्तदा दारुको नष्टचेताः  
ततो गते दारुके केशवोऽथ; दृष्ट्वान्तिके बभ्रुमुवाच वाक्यम्  
स्त्रियो भवान्रक्षतु यातु शीघ्रं; नैता हिंस्युर्दस्यवो वित्तलोभात्  
स प्रस्थितः केशवेनानुशिष्टो; मदातुरो ज्ञातिवधार्दितश्च  
तं वै यान्तं संनिधौ केशवस्य; त्वरन्तमेकं सहसैव बभ्रुम्  
ब्रह्मानुशप्तमवधीन्महद्वै; कूटोन्मुक्तं मुसलं लुब्धकस्य  
ततो दृष्ट्वा निहतं बभ्रुमाह; कृष्णो वाक्यं भ्रातरमग्रजं तु  
इहैव त्वं मां प्रतीक्षस्व राम; यावत्स्त्रियो ज्ञातिवशाः करोमि  
ततः पुरीं द्वारवतीं प्रविश्य; जनार्दनः पितरं प्राह वाक्यम्  
स्त्रियो भवान्रक्षतु नः समग्रा; धनंजयस्यागमनं प्रतीक्षन्  
रामो वनान्ते प्रतिपालयन्मा;मास्तेऽद्याहं तेन समागमिष्ये  
दृष्टं मयेदं निधनं यदूनां; राज्ञां च पूर्वं कुरुपुंगवानाम्  
नाहं विना यदुभिर्यादवानां; पुरीमिमां द्रष्टुमिहाद्य शक्तः  
तपश्चरिष्यामि निबोध तन्मे; रामेण सार्धं वनमभ्युपेत्य  
इतीदमुक्त्वा शिरसास्य पादौ; संस्पृश्य कृष्णस्त्वरितो जगाम  
ततो महान्निनदः प्रादुरासी;त्सस्त्रीकुमारस्य पुरस्य तस्य  
अथाब्रवीत्केशवः संनिवर्त्य; शब्दं श्रुत्वा योषितां क्रोशतीनाम्  
पुरीमिमामेष्यति सव्यसाची; स वो दुःखान्मोचयिता नराग्र्यः  
ततो गत्वा केशवस्तं ददर्श; रामं वने स्थितमेकं विविक्ते  
अथापश्यद्योगयुक्तस्य तस्य; नागं मुखान्निःसरन्तं महान्तम्  
श्वेतं ययौ स ततः प्रेक्ष्यमाणो; महार्णवो येन महानुभावः  
सहस्रशीर्षः पर्वताभोगवर्ष्मा; रक्ताननः स्वां तनुं तां विमुच्य  
सम्यक्च तं सागरः प्रत्यगृह्णा;न्नागा दिव्याः सरितश्चैव पुण्याः  
कर्कोटको वासुकिस्तक्षकश्च; पृथुश्रवा वरुणः कुञ्जरश्च  
मिश्री शङ्खः कुमुदः पुण्डरीक;स्तथा नागो धृतराष्ट्रो महात्मा  
ह्रादः क्राथः शितिकण्ठोऽग्रतेजा;स्तथा नागौ चक्रमन्दातिषण्डौ  
नागश्रेष्ठो दुर्मुखश्चाम्बरीषः; स्वयं राजा वरुणश्चापि राजन्  
प्रत्युद्गम्य स्वागतेनाभ्यनन्दं;स्तेऽपूजयंश्चार्घ्यपाद्यक्रियाभिः  
ततो गते भ्रातरि वासुदेवो; जानन्सर्वा गतयो दिव्यदृष्टिः  
वने शून्ये विचरंश्चिन्तयानो; भूमौ ततः संविवेशाग्र्यतेजाः  
सर्वं हि तेन प्राक्तदा वित्तमासी;द्गान्धार्या यद्वाक्यमुक्तः स पूर्वम्  
दुर्वाससा पायसोच्छिष्टलिप्ते; यच्चाप्युक्तं तच्च सस्मार कृष्णः  
स चिन्तयानोऽन्धकवृष्णिनाशं; कुरुक्षयं चैव महानुभावः  
मेने ततः संक्रमणस्य कालं; ततश्चकारेन्द्रियसंनिरोधम्  
स संनिरुद्धेन्द्रियवाङ्मनास्तु; शिश्ये महायोगमुपेत्य कृष्णः  
जराथ तं देशमुपाजगाम; लुब्धस्तदानीं मृगलिप्सुरुग्रः  
स केशवं योगयुक्तं शयानं; मृगाशङ्की लुब्धकः सायकेन  
जराविध्यत्पादतले त्वरावां;स्तं चाभितस्तज्जिघृक्षुर्जगाम  
अथापश्यत्पुरुषं योगयुक्तं; पीताम्बरं लुब्धकोऽनेकबाहुम्  
मत्वात्मानमपराद्धं स तस्य; जग्राह पादौ शिरसा चार्तरूपः  
आश्वासयत्तं महात्मा तदानीं; गच्छन्नूर्ध्वं रोदसी व्याप्य लक्ष्म्या  
दिवं प्राप्तं वासवोऽथाश्विनौ च; रुद्रादित्या वसवश्चाथ विश्वे  
प्रत्युद्ययुर्मुनयश्चापि सिद्धा; गन्धर्वमुख्याश्च सहाप्सरोभिः  
ततो राजन्भगवानुग्रतेजा; नारायणः प्रभवश्चाव्ययश्च  
योगाचार्यो रोदसी व्याप्य लक्ष्म्या; स्थानं प्राप स्वं महात्माप्रमेयम्  
ततो देवैरृषिभिश्चापि कृष्णः; समागतश्चारणैश्चैव राजन्  
गन्धर्वाग्र्यैरप्सरोभिर्वराभिः; सिद्धैः साध्यैश्चानतैः पूज्यमानः  
ते वै देवाः प्रत्यनन्दन्त राज;न्मुनिश्रेष्ठा वाग्भिरानर्चुरीशम्  
गन्धर्वाश्चाप्युपतस्थुः स्तुवन्तः; प्रीत्या चैनं पुरुहूतोऽभ्यनन्दत्  
वैशंपायन उवाच  
दारुकोऽपि कुरून्गत्वा दृष्ट्वा पार्थान्महारथान्  
आचष्ट मौसले वृष्णीनन्योन्येनोपसंहृतान्  
श्रुत्वा विनष्टान्वार्ष्णेयान्सभोजकुकुरान्धकान्  
पाण्डवाः शोकसंतप्ता वित्रस्तमनसोऽभवन्  
ततोऽर्जुनस्तानामन्त्र्य केशवस्य प्रियः सखा  
प्रययौ मातुलं द्रष्टुं नेदमस्तीति चाब्रवीत्  
स वृष्णिनिलयं गत्वा दारुकेण सह प्रभो  
ददर्श द्वारकां वीरो मृतनाथामिव स्त्रियम्  
याः स्म ता लोकनाथेन नाथवत्यः पुराभवन्  
तास्त्वनाथास्तदा नाथं पार्थं दृष्ट्वा विचुक्रुशुः  
षोडशस्त्रीसहस्राणि वासुदेवपरिग्रहः  
तासामासीन्महान्नादो दृष्ट्वैवार्जुनमागतम्  
तास्तु दृष्ट्वैव कौरव्यो बाष्पेण पिहितोऽर्जुनः  
हीनाः कृष्णेन पुत्रैश्च नाशकत्सोऽभिवीक्षितुम्  
तां स वृष्ण्यन्धकजलां हयमीनां रथोडुपाम्  
वादित्ररथघोषौघां वेश्मतीर्थमहाग्रहाम्  
रत्नशैवलसंघाटां वज्रप्राकारमालिनीम्  
रथ्यास्रोतोजलावर्तां चत्वरस्तिमितह्रदाम्  
रामकृष्णमहाग्राहां द्वारकासरितं तदा  
कालपाशग्रहां घोरां नदीं वैतरणीमिव  
तां ददर्शार्जुनो धीमान्विहीनां वृष्णिपुंगवैः  
गतश्रियं निरानन्दां पद्मिनीं शिशिरे यथा  
तां दृष्ट्वा द्वारकां पार्थस्ताश्च कृष्णस्य योषितः  
सस्वनं बाष्पमुत्सृज्य निपपात महीतले  
सात्राजिती ततः सत्या रुक्मिणी च विशां पते  
अभिपत्य प्ररुरुदुः परिवार्य धनंजयम्  
ततस्ताः काञ्चने पीठे समुत्थायोपवेश्य च  
अब्रुवन्त्यो महात्मानं परिवार्योपतस्थिरे  
ततः संस्तूय गोविन्दं कथयित्वा च पाण्डवः  
आश्वास्य ताः स्त्रियश्चापि मातुलं द्रष्टुमभ्यगात्  
वैशंपायन उवाच  
तं शयानं महात्मानं वीरमानकदुन्दुभिम्  
पुत्रशोकाभिसंतप्तं ददर्श कुरुपुंगवः  
तस्याश्रुपरिपूर्णाक्षो व्यूढोरस्को महाभुजः  
आर्तस्यार्ततरः पार्थः पादौ जग्राह भारत  
समालिङ्ग्यार्जुनं वृद्धः स भुजाभ्यां महाभुजः  
रुदन्पुत्रान्स्मरन्सर्वान्विललाप सुविह्वलः  
भ्रातॄन्पुत्रांश्च पौत्रांश्च दौहित्रांश्च सखीनपि  
वसुदेव उवाच  
यैर्जिता भूमिपालाश्च दैत्याश्च शतशोऽर्जुन  
तान्दृष्ट्वा नेह पश्यामि जीवाम्यर्जुन दुर्मरः  
यौ तावर्जुन शिष्यौ ते प्रियौ बहुमतौ सदा  
तयोरपनयात्पार्थ वृष्णयो निधनं गताः  
यौ तौ वृष्णिप्रवीराणां द्वावेवातिरथौ मतौ  
प्रद्युम्नो युयुधानश्च कथयन्कत्थसे च यौ  
नित्यं त्वं कुरुशार्दूल कृष्णश्च मम पुत्रकः  
तावुभौ वृष्णिनाशस्य मुखमास्तां धनंजय  
न तु गर्हामि शैनेयं हार्दिक्यं चाहमर्जुन  
अक्रूरं रौक्मिणेयं च शापो ह्येवात्र कारणम्  
केशिनं यस्तु कंसं च विक्रम्य जगतः प्रभुः  
विदेहावकरोत्पार्थ चैद्यं च बलगर्वितम्  
नैषादिमेकलव्यं च चक्रे कालिङ्गमागधान्  
गान्धारान्काशिराजं च मरुभूमौ च पार्थिवान्  
प्राच्यांश्च दाक्षिणात्यांश्च पार्वतीयांस्तथा नृपान्  
सोऽभ्युपेक्षितवानेतमनयं मधुसूदनः  
ततः पुत्रांश्च पौत्रांश्च भ्रातॄनथ सखीनपि  
शयानान्निहतान्दृष्ट्वा ततो मामब्रवीदिदम्  
संप्राप्तोऽद्यायमस्यान्तः कुलस्य पुरुषर्षभ  
आगमिष्यति बीभत्सुरिमां द्वारवतीं पुरीम्  
आख्येयं तस्य यद्वृत्तं वृष्णीनां वैशसं महत्  
स तु श्रुत्वा महातेजा यदूनामनयं प्रभो  
आगन्ता क्षिप्रमेवेह न मेऽत्रास्ति विचारणा  
योऽहं तमर्जुनं विद्धि योऽर्जुनः सोऽहमेव तु  
यद्ब्रूयात्तत्तथा कार्यमिति बुध्यस्व माधव  
स स्त्रीषु प्राप्तकालं वः पाण्डवो बालकेषु च  
प्रतिपत्स्यति बीभत्सुर्भवतश्चौर्ध्वदेहिकम्  
इमां च नगरीं सद्यः प्रतियाते धनंजये  
प्राकाराट्टालकोपेतां समुद्रः प्लावयिष्यति  
अहं हि देशे कस्मिंश्चित्पुण्ये नियममास्थितः  
कालं कर्ता सद्य एव रामेण सह धीमता  
एवमुक्त्वा हृषीकेशो मामचिन्त्यपराक्रमः  
हित्वा मां बालकैः सार्धं दिशं कामप्यगात्प्रभुः  
सोऽहं तौ च महात्मानौ चिन्तयन्भ्रातरौ तव  
घोरं ज्ञातिवधं चैव न भुञ्जे शोककर्शितः  
न च भोक्ष्ये न जीविष्ये दिष्ट्या प्राप्तोऽसि पाण्डव  
यदुक्तं पार्थ कृष्णेन तत्सर्वमखिलं कुरु  
एतत्ते पार्थ राज्यं च स्त्रियो रत्नानि चैव ह  
इष्टान्प्राणानहं हीमांस्त्यक्ष्यामि रिपुसूदन  
वैशंपायन उवाच  
एवमुक्तः स बीभत्सुर्मातुलेन परंतपः  
दुर्मना दीनमनसं वसुदेवमुवाच ह  
नाहं वृष्णिप्रवीरेण मधुभिश्चैव मातुल  
विहीनां पृथिवीं द्रष्टुं शक्तश्चिरमिह प्रभो  
राजा च भीमसेनश्च सहदेवश्च पाण्डवः  
नकुलो याज्ञसेनी च षडेकमनसो वयम्  
राज्ञः संक्रमणे चापि कालोऽयं वर्तते ध्रुवम्  
तमिमं विद्धि संप्राप्तं कालं कालविदां वर  
सर्वथा वृष्णिदारांस्तु बालवृद्धांस्तथैव च  
नयिष्ये परिगृह्याहमिन्द्रप्रस्थमरिंदम  
इत्युक्त्वा दारुकमिदं वाक्यमाह धनंजयः  
अमात्यान्वृष्णिवीराणां द्रष्टुमिच्छामि माचिरम्  
इत्येवमुक्त्वा वचनं सुधर्मां यादवीं सभाम्  
प्रविवेशार्जुनः शूरः शोचमानो महारथान्  
तमासनगतं तत्र सर्वाः प्रकृतयस्तथा  
ब्राह्मणा नैगमाश्चैव परिवार्योपतस्थिरे  
तान्दीनमनसः सर्वान्निभृतान्गतचेतसः  
उवाचेदं वचः पार्थः स्वयं दीनतरस्तदा  
शक्रप्रस्थमहं नेष्ये वृष्ण्यन्धकजनं स्वयम्  
इदं तु नगरं सर्वं समुद्रः प्लावयिष्यति  
सज्जीकुरुत यानानि रत्नानि विविधानि च  
वज्रोऽयं भवतां राजा शक्रप्रस्थे भविष्यति  
सप्तमे दिवसे चैव रवौ विमल उद्गते  
बहिर्वत्स्यामहे सर्वे सज्जीभवत माचिरम्  
इत्युक्तास्तेन ते पौराः पार्थेनाक्लिष्टकर्मणा  
सज्जमाशु ततश्चक्रुः स्वसिद्ध्यर्थं समुत्सुकाः  
तां रात्रिमवसत्पार्थः केशवस्य निवेशने  
महता शोकमोहेन सहसाभिपरिप्लुतः  
श्वोभूतेऽथ ततः शौरिर्वसुदेवः प्रतापवान्  
युक्त्वात्मानं महातेजा जगाम गतिमुत्तमाम्  
ततः शब्दो महानासीद्वसुदेवस्य वेश्मनि  
दारुणः क्रोशतीनां च रुदतीनां च योषिताम्  
प्रकीर्णमूर्धजाः सर्वा विमुक्ताभरणस्रजः  
उरांसि पाणिभिर्घ्नन्त्यो व्यलपन्करुणं स्त्रियः  
तं देवकी च भद्रा च रोहिणी मदिरा तथा  
अन्वारोढुं व्यवसिता भर्तारं योषितां वराः  
ततः शौरिं नृयुक्तेन बहुमाल्येन भारत  
यानेन महता पार्थो बहिर्निष्क्रामयत्तदा  
तमन्वयुस्तत्र तत्र दुःखशोकसमाहताः  
द्वारकावासिनः पौराः सर्व एव नरर्षभ  
तस्याश्वमेधिकं छत्रं दीप्यमानाश्च पावकाः  
पुरस्तात्तस्य यानस्य याजकाश्च ततो ययुः  
अनुजग्मुश्च तं वीरं देव्यस्ता वै स्वलंकृताः  
स्त्रीसहस्रैः परिवृता वधूभिश्च सहस्रशः  
यस्तु देशः प्रियस्तस्य जीवतोऽभून्महात्मनः  
तत्रैनमुपसंकल्प्य पितृमेधं प्रचक्रिरे  
तं चिताग्निगतं वीरं शूरपुत्रं वराङ्गनाः  
ततोऽन्वारुरुहुः पत्न्यश्चतस्रः पतिलोकगाः  
तं वै चतसृभिः स्त्रीभिरन्वितं पाण्डुनन्दनः  
अदाहयच्चन्दनैश्च गन्धैरुच्चावचैरपि  
ततः प्रादुरभूच्छब्दः समिद्धस्य विभावसोः  
सामगानां च निर्घोषो नराणां रुदतामपि  
ततो वज्रप्रधानास्ते वृष्णिवीरकुमारकाः  
सर्व एवोदकं चक्रुः स्त्रियश्चैव महात्मनः  
अलुप्तधर्मस्तं धर्मं कारयित्वा स फल्गुनः  
जगाम वृष्णयो यत्र विनष्टा भरतर्षभ  
स तान्दृष्ट्वा निपतितान्कदने भृशदुःखितः  
बभूवातीव कौरव्यः प्राप्तकालं चकार च  
यथाप्रधानतश्चैव चक्रे सर्वाः क्रियास्तदा  
ये हता ब्रह्मशापेन मुसलैरेरकोद्भवैः  
ततः शरीरे रामस्य वासुदेवस्य चोभयोः  
अन्विष्य दाहयामास पुरुषैराप्तकारिभिः  
स तेषां विधिवत्कृत्वा प्रेतकार्याणि पाण्डवः  
सप्तमे दिवसे प्रायाद्रथमारुह्य सत्वरः  
अश्वयुक्तै रथैश्चापि गोखरोष्ट्रयुतैरपि  
स्त्रियस्ता वृष्णिवीराणां रुदत्यः शोककर्शिताः  
अनुजग्मुर्महात्मानं पाण्डुपुत्रं धनंजयम्  
भृत्यास्त्वन्धकवृष्णीनां सादिनो रथिनश्च ये  
वीरहीनं वृद्धबालं पौरजानपदास्तथा  
ययुस्ते परिवार्याथ कलत्रं पार्थशासनात्  
कुञ्जरैश्च गजारोहा ययुः शैलनिभैस्तथा  
सपादरक्षैः संयुक्ताः सोत्तरायुधिका ययुः  
पुत्राश्चान्धकवृष्णीनां सर्वे पार्थमनुव्रताः  
ब्राह्मणाः क्षत्रिया वैश्याः शूद्राश्चैव महाधनाः  
दश षट्च सहस्राणि वासुदेवावरोधनम्  
पुरस्कृत्य ययुर्वज्रं पौत्रं कृष्णस्य धीमतः  
बहूनि च सहस्राणि प्रयुतान्यर्बुदानि च  
भोजवृष्ण्यन्धकस्त्रीणां हतनाथानि निर्ययुः  
तत्सागरसमप्रख्यं वृष्णिचक्रं महर्द्धिमत्  
उवाह रथिनां श्रेष्ठः पार्थः परपुरंजयः  
निर्याते तु जने तस्मिन्सागरो मकरालयः  
द्वारकां रत्नसंपूर्णां जलेनाप्लावयत्तदा  
तदद्भुतमभिप्रेक्ष्य द्वारकावासिनो जनाः  
तूर्णात्तूर्णतरं जग्मुरहो दैवमिति ब्रुवन्  
काननेषु च रम्येषु पर्वतेषु नदीषु च  
निवसन्नानयामास वृष्णिदारान्धनंजयः  
स पञ्चनदमासाद्य धीमानतिसमृद्धिमत्  
देशे गोपशुधान्याढ्ये निवासमकरोत्प्रभुः  
ततो लोभः समभवद्दस्यूनां निहतेश्वराः  
दृष्ट्वा स्त्रियो नीयमानाः पार्थेनैकेन भारत  
ततस्ते पापकर्माणो लोभोपहतचेतसः  
आभीरा मन्त्रयामासुः समेत्याशुभदर्शनाः  
अयमेकोऽर्जुनो योद्धा वृद्धबालं हतेश्वरम्  
नयत्यस्मानतिक्रम्य योधाश्चेमे हतौजसः  
ततो यष्टिप्रहरणा दस्यवस्ते सहस्रशः  
अभ्यधावन्त वृष्णीनां तं जनं लोप्त्रहारिणः  
महता सिंहनादेन द्रावयन्तः पृथग्जनम्  
अभिपेतुर्धनार्थं ते कालपर्यायचोदिताः  
ततो निवृत्तः कौन्तेयः सहसा सपदानुगः  
उवाच तान्महाबाहुरर्जुनः प्रहसन्निव  
निवर्तध्वमधर्मज्ञा यदि स्थ न मुमूर्षवः  
नेदानीं शरनिर्भिन्नाः शोचध्वं निहता मया  
तथोक्तास्तेन वीरेण कदर्थीकृत्य तद्वचः  
अभिपेतुर्जनं मूढा वार्यमाणाः पुनः पुनः  
ततोऽर्जुनो धनुर्दिव्यं गाण्डीवमजरं महत्  
आरोपयितुमारेभे यत्नादिव कथंचन  
चकार सज्यं कृच्छ्रेण संभ्रमे तुमुले सति  
चिन्तयामास चास्त्राणि न च सस्मार तान्यपि  
वैकृत्यं तन्महद्दृष्ट्वा भुजवीर्ये तथा युधि  
दिव्यानां च महास्त्राणां विनाशाद्व्रीडितोऽभवत्  
वृष्णियोधाश्च ते सर्वे गजाश्वरथयायिनः  
न शेकुरावर्तयितुं ह्रियमाणं च तं जनम्  
कलत्रस्य बहुत्वात्तु संपतत्सु ततस्ततः  
प्रयत्नमकरोत्पार्थो जनस्य परिरक्षणे  
मिषतां सर्वयोधानां ततस्ताः प्रमदोत्तमाः  
समन्ततोऽवकृष्यन्त कामाच्चान्याः प्रवव्रजुः  
ततो गाण्डीवनिर्मुक्तैः शरैः पार्थो धनंजयः  
जघान दस्यून्सोद्वेगो वृष्णिभृत्यैः सह प्रभुः  
क्षणेन तस्य ते राजन्क्षयं जग्मुरजिह्मगाः  
अक्षया हि पुरा भूत्वा क्षीणाः क्षतजभोजनाः  
स शरक्षयमासाद्य दुःखशोकसमाहतः  
धनुष्कोट्या तदा दस्यूनवधीत्पाकशासनिः  
प्रेक्षतस्त्वेव पार्थस्य वृष्ण्यन्धकवरस्त्रियः  
जग्मुरादाय ते म्लेच्छाः समन्ताज्जनमेजय  
धनंजयस्तु दैवं तन्मनसाचिन्तयत्प्रभुः  
दुःखशोकसमाविष्टो निःश्वासपरमोऽभवत्  
अस्त्राणां च प्रणाशेन बाहुवीर्यस्य संक्षयात्  
धनुषश्चाविधेयत्वाच्छराणां संक्षयेण च  
बभूव विमनाः पार्थो दैवमित्यनुचिन्तयन्  
न्यवर्तत ततो राजन्नेदमस्तीति चाब्रवीत्  
ततः स शेषमादाय कलत्रस्य महामतिः  
हृतभूयिष्ठरत्नस्य कुरुक्षेत्रमवातरत्  
एवं कलत्रमानीय वृष्णीनां हृतशेषितम्  
न्यवेशयत कौरव्यस्तत्र तत्र धनंजयः  
हार्दिक्यतनयं पार्थो नगरं मार्तिकावतम्  
भोजराजकलत्रं च हृतशेषं नरोत्तमः  
ततो वृद्धांश्च बालांश्च स्त्रियश्चादाय पाण्डवः  
वीरैर्विहीनान्सर्वांस्ताञ्शक्रप्रस्थे न्यवेशयत्  
यौयुधानिं सरस्वत्यां पुत्रं सात्यकिनः प्रियम्  
न्यवेशयत धर्मात्मा वृद्धबालपुरस्कृतम्  
इन्द्रप्रस्थे ददौ राज्यं वज्राय परवीरहा  
वज्रेणाक्रूरदारास्तु वार्यमाणाः प्रवव्रजुः  
रुक्मिणी त्वथ गान्धारी शैब्या हैमवतीत्यपि  
देवी जाम्बवती चैव विविशुर्जातवेदसम्  
सत्यभामा तथैवान्या देव्यः कृष्णस्य संमताः  
वनं प्रविविशू राजंस्तापस्ये कृतनिश्चयाः  
द्वारकावासिनो ये तु पुरुषाः पार्थमन्वयुः  
यथार्हं संविभज्यैनान्वज्रे पर्यददज्जयः  
स तत्कृत्वा प्राप्तकालं बाष्पेणापिहितोऽर्जुनः  
कृष्णद्वैपायनं राजन्ददर्शासीनमाश्रमे  
वैशंपायन उवाच  
प्रविशन्नर्जुनो राजन्नाश्रमं सत्यवादिनः  
ददर्शासीनमेकान्ते मुनिं सत्यवतीसुतम्  
स तमासाद्य धर्मज्ञमुपतस्थे महाव्रतम्  
अर्जुनोऽस्मीति नामास्मै निवेद्याभ्यवदत्ततः  
स्वागतं तेऽस्त्विति प्राह मुनिः सत्यवतीसुतः  
आस्यतामिति चोवाच प्रसन्नात्मा महामुनिः  
तमप्रतीतमनसं निःश्वसन्तं पुनः पुनः  
निर्विण्णमनसं दृष्ट्वा पार्थं व्यासोऽब्रवीदिदम्  
अवीरजोऽभिघातस्ते ब्राह्मणो वा हतस्त्वया  
युद्धे पराजितो वासि गतश्रीरिव लक्ष्यसे  
न त्वा प्रत्यभिजानामि किमिदं भरतर्षभ  
श्रोतव्यं चेन्मया पार्थ क्षिप्रमाख्यातुमर्हसि  
अर्जुन उवाच  
यः स मेघवपुः श्रीमान्बृहत्पङ्कजलोचनः  
स कृष्णः सह रामेण त्यक्त्वा देहं दिवं गतः  
मौसले वृष्णिवीराणां विनाशो ब्रह्मशापजः  
बभूव वीरान्तकरः प्रभासे रोमहर्षणः  
ये ते शूरा महात्मानः सिंहदर्पा महाबलाः  
भोजवृष्ण्यन्धका ब्रह्मन्नन्योन्यं तैर्हतं युधि  
गदापरिघशक्तीनां सहाः परिघबाहवः  
त एरकाभिर्निहताः पश्य कालस्य पर्ययम्  
हतं पञ्चशतं तेषां सहस्रं बाहुशालिनाम्  
निधनं समनुप्राप्तं समासाद्येतरेतरम्  
पुनः पुनर्न मृष्यामि विनाशममितौजसाम्  
चिन्तयानो यदूनां च कृष्णस्य च यशस्विनः  
शोषणं सागरस्येव पर्वतस्येव चालनम्  
नभसः पतनं चैव शैत्यमग्नेस्तथैव च  
अश्रद्धेयमहं मन्ये विनाशं शार्ङ्गधन्वनः  
न चेह स्थातुमिच्छामि लोके कृष्णविनाकृतः  
इतः कष्टतरं चान्यच्छृणु तद्वै तपोधन  
मनो मे दीर्यते येन चिन्तयानस्य वै मुहुः  
पश्यतो वृष्णिदाराश्च मम ब्रह्मन्सहस्रशः  
आभीरैरनुसृत्याजौ हृताः पञ्चनदालयैः  
धनुरादाय तत्राहं नाशकं तस्य पूरणे  
यथा पुरा च मे वीर्यं भुजयोर्न तथाभवत्  
अस्त्राणि मे प्रनष्टानि विविधानि महामुने  
शराश्च क्षयमापन्नाः क्षणेनैव समन्ततः  
पुरुषश्चाप्रमेयात्मा शङ्खचक्रगदाधरः  
चतुर्भुजः पीतवासा श्यामः पद्मायतेक्षणः  
यः स याति पुरस्तान्मे रथस्य सुमहाद्युतिः  
प्रदहन्रिपुसैन्यानि न पश्याम्यहमद्य तम्  
येन पूर्वं प्रदग्धानि शत्रुसैन्यानि तेजसा  
शरैर्गाण्डीवनिर्मुक्तैरहं पश्चाद्व्यनाशयम्  
तमपश्यन्विषीदामि घूर्णामीव च सत्तम  
परिनिर्विण्णचेताश्च शान्तिं नोपलभेऽपि च  
विना जनार्दनं वीरं नाहं जीवितुमुत्सहे  
श्रुत्वैव हि गतं विष्णुं ममापि मुमुहुर्दिशः  
प्रनष्टज्ञातिवीर्यस्य शून्यस्य परिधावतः  
उपदेष्टुं मम श्रेयो भवानर्हति सत्तम  
व्यास उवाच  
ब्रह्मशापविनिर्दग्धा वृष्ण्यन्धकमहारथाः  
विनष्टाः कुरुशार्दूल न ताञ्शोचितुमर्हसि  
भवितव्यं तथा तद्धि दिष्टमेतन्महात्मनाम्  
उपेक्षितं च कृष्णेन शक्तेनापि व्यपोहितुम्  
त्रैलोक्यमपि कृष्णो हि कृत्स्नं स्थावरजङ्गमम्  
प्रसहेदन्यथा कर्तुं किमु शापं मनीषिणाम्  
रथस्य पुरतो याति यः स चक्रगदाधरः  
तव स्नेहात्पुराणर्षिर्वासुदेवश्चतुर्भुजः  
कृत्वा भारावतरणं पृथिव्याः पृथुलोचनः  
मोक्षयित्वा जगत्सर्वं गतः स्वस्थानमुत्तमम्  
त्वया त्विह महत्कर्म देवानां पुरुषर्षभ  
कृतं भीमसहायेन यमाभ्यां च महाभुज  
कृतकृत्यांश्च वो मन्ये संसिद्धान्कुरुपुंगव  
गमनं प्राप्तकालं च तद्धि श्रेयो मतं मम  
बलं बुद्धिश्च तेजश्च प्रतिपत्तिश्च भारत  
भवन्ति भवकालेषु विपद्यन्ते विपर्यये  
कालमूलमिदं सर्वं जगद्बीजं धनंजय  
काल एव समादत्ते पुनरेव यदृच्छया  
स एव बलवान्भूत्वा पुनर्भवति दुर्बलः  
स एवेशश्च भूत्वेह परैराज्ञाप्यते पुनः  
कृतकृत्यानि चास्त्राणि गतान्यद्य यथागतम्  
पुनरेष्यन्ति ते हस्तं यदा कालो भविष्यति  
कालो गन्तुं गतिं मुख्यां भवतामपि भारत  
एतच्छ्रेयो हि वो मन्ये परमं भरतर्षभ  
एतद्वचनमाज्ञाय व्यासस्यामिततेजसः  
अनुज्ञातो ययौ पार्थो नगरं नागसाह्वयम्  
प्रविश्य च पुरीं वीरः समासाद्य युधिष्ठिरम्  
आचष्ट तद्यथावृत्तं वृष्ण्यन्धकजनं प्रति  
